পাকিস্তান ক্রিকেট টিম কে কি আমরা সাপোর্ট করতে পারি ? 

 আমি ব্যক্তিগতভাবে করিনা ।  কারণ ?  সেই ক্লিশে হয়ে যাওয়া পুরোনো কথা , ১৯৭১ .  .  . ৩০ লক্ষ মানুষের প্রাণ ,  কয়েকলাখ মা - বোনের নির্মম ধর্ষণ ।  কিন্তু আমার আশেপাশের বেশিরভাগ মানুষকেই তো দেখি পাকিস্তান সমর্থন করতে ।  ঐ যে একটা মোক্ষম যুক্তি পেয়েছেন তারা , খেলার সাথে রাজনীতি মেশানর কি দরকার বাবা ?  কথা হচ্ছে , কেন নয় ?  ইরাক বা আফগানিস্তান কি কোনো খেলায় আমেরিকাকে সমর্থন দিবে ?  বলতে পারেন ,  এসব তো সাম্প্রতিক অধ্যায় , আর আমাদেরটা তো পুরোনো ব্যাপার ।  তাহলে শুনে রাখুন , দ্বিতীয় বিশ্বযুদ্ধের সময় জার্মানরা ডাচ দের ওপর যা করেছিল , এখনো ভোলেনি তারা । তাই , এই ৭০ বছর পরেও জার্মান - নেদারল্যান্ড ফুটবল ম্যাচ হলে রীতিমত যুদ্ধের দামামা বাজে খেলার বাতাবরণে ।  আর আমরা ! মাত্র ৪০ বছর পরেই ভুলে গেছি রক্তক্ষয় আর ধর্ষণের ভয়ংকর ইতিহাস । 
 পাকিস্তানী কোন খেলোয়াড় এর ওপর আমার ব্যক্তিগত ঘৃণা নেই । ওয়াসিম আকরাম , অথবা শহীদ আফ্রিদীকে তো ভালই লাগে ।  কি্ন্তু সমস্যাটা হয় তখনই , যখন তারা পাকিস্তান দেশটার পক্ষ হয়ে খেলতে নামে । অনেকেই আমাকে যুক্তি দেয় আরে বাবা , তুমি পাকিস্তানের ওপর এত ক্ষ্যাপা কেন ? এইসব খেলোয়াড় তো আর তখন পাকিস্তানী আর্মি , বা প্রশাসনে ছিলনা ।  ঠিক কথা । আমিও তো বলি , তাদেরকে আমি ঘৃণা করিনা , কিন্তু যখন তারা পাকিস্তান দলের পক্ষ হয়ে খেলতে নামে , তখন আমি তাদের তীব্র বিরোধী না হয়ে পারিনা । 
এখানে আসলে বলতে চাইছি ,  পাকিস্তানের খেলোয়াড়েরা যখন ক্রিকেট খেলতে নামে ,  তখন তারা তো পাকিস্তানেরই প্রতিনিধিত্ব করে , তাইনা ?  পাকিস্তান দেশটার ,  সেই দেশ ,  ৭১ এর কড়াল ঘাতক ।  খেলোয়াড়েরা খেলে ,  সেই সাথে খেলে পাকিস্তান ।  ক্রিকেট ভালো খেলে বলে এখন আপনি পাকিস্তান পাকিস্তান বলে চিৎকার করবেন ?  আফ্রিদি ছক্কা মারলে হাততালি দিন ,  সমস্যা নেই ,  শোয়েব আখতারের ইয়র্কার দেখে অবশ্যই মুগ্ধ হবেন ।  স্পোর্টিং স্পিরিট তো এতটুকু দেখাতেই পারেন ।  কিন্তু পাকিস্তানের জয়ে যখন উদ্বাহু নৃত্য করেন ,  তখন মনে পড়েনা ২৫শে মার্চের কালোরাত্রির কথা ?  ১৪ই ডিসেম্বারের বুদ্ধিজীবী নিধনের কথা ?  আরো অজস্র মৃত্যু আর ধর্ষণের কথা ?  লক্ষ শরণার্থীর কথা ,  যারা শেষ সম্বলটুকু নিয়ে চোখের জল সম্বল করে দেশত্যাগ করতে বাধ্য হয়েছিলো ।  ভুলে গেছেন সব ?  সাঈদ আনোয়ার খুব ভালো মানুষ ,  মানলাম ।  ওয়াসিম আকরাম অত্যন্ত সহৃদয় ব্যক্তি ।  আমি তাদের ঘৃনা করিনা ।  কিন্তু যখন তারা একসাথে , একদলে ,  পাকিস্তান হয়ে যায় ,  তখন আমার মনে পড়ে পুরোনো প্রবন্চনার কথা ।  তখন আমি দেখি ,  খেলছে পাকিস্তান ,  সেই বর্বর দেশটা ।  তখন আমার স্পোর্টিং স্পিরিট উবে যায় ঘৃনার ঝড়ো হাওয়ায় । 
 সব ক্ষত কি সময়ের সথে সাথে মুছে যায় ?  মুক্তিযুদ্ধে যদি আপনার মা ধর্ষিত হত , আপনার বাবা বেয়নেটের নিষ্ঠুর আঘাতে জর্জরিত হত , তখন কোথায় থাকত আপনার এত পাকিস্তান প্রীতি ?  ? আমি অনেককেই বলতে শুনেছি  " আমি পাকিস্তানকে ঘৃণা করি , কারণ ১৯৭১ এ তারা আমার পরিবারের প্রতি এই .  .  .  . এই করেছিল ।   " অন্যদের কি অবস্থা ? আক্রমনটা সরাসরি নিজের ওপর না আসলে গায়ে লাগবেনা , না ? কেন এভাবে ভাবতে পারেননা যে ,  যেসব নির্মম ঘটনা ঘটেছিল , সেসব আপনার , আমার মা - বাবা , ভাই - বোনের ওপরই ঘটেছিল ,  বা ঘটতে পারতো ? যদি তাই হত ,  তাহলে কি পারতেন পাকিস্তান ক্রিকেট দলকে সাপোর্ট করতে ?  একটু ভেবে বলুন প্লিজ ! 
 ওহ !  আরো একটা ব্যাপার বলতে ভুলে গেছি ,  ইসলামি রাস্ট্রের দোহাই !  হাহাহা ।  আমার মনে হয় ,  এবং এটা মনে হয় সঠিক অনুমান , পাকিস্তান যদি কোন ইহুদি ,  খ্রিস্টান ,  বা হিন্দু রাস্ট্র হত ,  তাহলে আজ মনে হয় আমার আর এই পোস্ট লিখতে হতনা । 
 পাকিস্তান এখনও আনুষ্ঠানিকভাবে ক্ষমা চায়নি ।  পাকিস্তানের স্কুলের পাঠ্যবইতে৭১ সংক্রান্ত ব্যাপার সযত্নে এড়িয়ে যাওয়া হয় । ফেসবুকে আমাদের একটা গ্রুপ আছে । ওখানে মাঝেমাঝে পাকিস্তানের এই প্রজন্মের ছেলে - পেলেরাও আসে ।  কি তাদের ভাষা !  আর কি তাদের কনসেপ্ট আমাদের মুক্তিযুদ্ধ নিয়ে !  তবে আমার মূল সমস্যা তাদের নিয়ে না ।  তারা পরাজিত পক্ষ ,  পরাজিত প্রজন্ম ।  চুলোয় যাক ।  আমাদের গৌরবগাঁথা লেখা থাকবে ইতিহাসের পাতায় পাতায় ।  কিন্তু পরাজয়ের ছাইভস্ম থেকে তাদেরকে উঠিয়ে এনে মহিমান্বিত করছে আমারই দেশের মানুষেরা ।  আমার কাছের মানুষেরা ।  স্বজনেরা ,  বন্ধুরা !  ক্রিকেটের দোহাই দিয়ে ,  ধর্মের দোহাই দিয়ে !  হায়রে বিস্মৃতিপরায়ণতা ,  নির্লজ্জতা !  ছিঃ ! 
 না !  এরকম আমরা চলতে দেবোনা ।  আমাদের পরবর্তী প্রজন্ম এমন হবেনা ।  আমি আমার অনুজদের শিখিয়েছি কেন পাকিস্তান সাপোর্ট করা যাবেনা ।  কেন তারা ঘৃণার পাত্র ।  তাদেরকে ঘৃণা করতে শেখাচ্ছি ।  হ্যাঁ ঘৃণা ।  নির্ভেজাল ঘৃণা ।  এই ঘৃণার আগুন আপনিও ছড়িয়ে দিন সবখানে ,  সবার মাঝে । 
                            
                    




দীপ্তিময়ীর হৃৎঅঞ্চলে

 চুম্বনের সময় দীপ্তিময়ীর অভিব্যক্তি খুবই আবেগঘন থাকে ।  সে দুহাত দিয়ে আমার গলা পেঁচিয়ে ধরে ,  চোখ বন্ধ করে মাথাটা একদিকে কাত করে রাখে ।  তখন তাকে দেখে মনে হয় সে যেন চুমুক দিয়ে আমার প্রাণরসসমস্ত শুষে নিয়ে আমাকে ছিবড়ে বানিয়ে ছেড়ে দিবে ।  প্রথমে সে শুরু করে কোমলভাবে ।  ঠোঁটে ঠোঁট লাগলো কী লাগলো না ,  কিছুক্ষণ পরে সে ঠোঁট কামড়ে ধরে ।  তার সমস্ত শরীর ধীরে ধীরে ছন্দিত স্পন্দনে আমাকে গ্রাস করে নিতে থাকে ।  বাইরে থেকে তাকে দেখলে মনে হতে পারে সে কোন গভীর উপাসনায় মগ্ন ।  চুমুপর্ব শেষ করে যখন আমি তার শরীরের বৃত্ত - উপবৃত্তে স্পর্শক হয়ে ছুঁয়ে থাকি তখন তার শরীর কাঁপতে থাকে ।  আমার চুল সাঁপটে ধরে সে গোঙাতে থাকে অল্প অল্প ।  
কিন্তু আজ দীপ্তিময়ীর কী হলো ?  তার শরীরে প্রবিষ্ট হবার সাথে সাথেই সে কেঁদে উঠলো ফুঁপিয় ফুঁপিয়ে ।  আমি অবাক হয়ে তাকালাম ।  ব্যাকুল হয়ে সুধোলাম ,   " কাঁদছো কেন ?  কী হয়েছে তোমার ?  "  ।  দীপ্তিময়ী ফোঁপাতে ফোঁপাতে মাথা নাড়িয়ে জানালো তার কিছু হয় নি ।  কিছু না হলে মানুষ এমনি এমনি কাঁদবে কেন ?  আমি তার শরীর থেকে বিযুক্ত হয়ে তার চোখের দিকে তাকালাম ।  চোখে চোখ রাখার পর তার কান্নার বেগ আরো বেড়ে গেলো ।  সে ঠোঁট কামড়ে ধরে প্রাণপন চেষ্টা করছে কান্না সামলাতে ।  তবুও দুপাশে মাথা নেড়ে আমাকে বোঝাতে চাইছে ,  কিছু হয় নি ।  আমার রমনেচ্ছা মিইয়ে গেলো ।  আমি তাকে বুকের মাঝে জড়িয়ে ধরে কান্নায় ভেসে যাবার সুযোগ দিলাম ।  কাঁদুক সে ।  জানি না কত শতাব্দীর জমে থাকা অভিমান বুকে পুষে রেখেছিলো সে ।  কাঁদো দীপ্তিময়ী ,  কাঁদো ।  
কিন্তু তার এই কান্না ছিলো ক্ষণিকের ।  আমার বুক থেকে নিজেকে ছাড়িয়ে নিয়ে চোখ মুছতে মুছতে ঠোঁটে কষ্টজর্জিত একটি হাসি এনে সে আমাকে নতুন করে সঙ্গম শুরু করার আহবান জানালো ।  হায় দীপ্তিময়ী !   তুমি কি এতই পর হয়ে গেছো আমার ,  যে অনুভূতির সম্মিলনে একীভূত হবার পরিবর্তে গেরস্থালি কর্মের মতো জীর্ণ হয়ে যাওয়া নিরাবেগ সঙ্গমে আহবান করছো ?  তুমি কি আমাকে প্রেমিক ভাবতে পারছো না আর ?  আমি কি তোমার সেই স্বামী যে স্ত্রীর রন্ধনকলা আর রাতের বেলা রতিকলা দুটোকে এক নিক্তিতে মেপে ঝানু ব্যবসায়ীর মতো প্রাপ্য বুঝে নিয়ে গোঁফে তা দিয়ে হাসে ?  দীপ্তিময়ী ,  আমি জানি তোমাকে  অনেক কষ্ট দিয়েছি ,  আমাদের সম্পর্কের মাঝে কখনও কর্দম ,  কখনও বরফপিণ্ড জমে দূরত্ব বাড়িয়েছে ।  কখনও নীরব কান্নায় কখনও সরব অভিমানে বর্ণহীন ক্ষ্যাপাটে আঁধার এসে মুছে দিয়েছে রাতের রঙ ।  দুপুরের অলস সময়টা জলে ভেজা ভীরু চড়ুইয়ের মত গুটিয়ে ছিলো ঘরের এক কোণে ,  নিস্প্রভ ।  কই তখন তো তুমি কাঁদো নি !  কান্নার কারণ সুধোবো বলে যখন তাকিয়েছি তোমার দিকে ,  তখন তোমার চোখে আশ্চর্য স্থিরতা ।  সেই চোখ নীরবে বলে দেয় ,  তোমার কান্নার কারণ আমাকেই খুঁজে নিতে হবে ,  বারবার প্রশ্ন করে কোনো লাভ নেই ।  এই মৌন বচন মেনে নিয়ে বিছানা থেকে নেমে ,  হারিয়ে যাই আমাদের অন্তর্লীন রৌদ্রনগরে । 
 এ কী !  এখানে এত কুয়াশা কেনো ?  কুয়াশাজগতে হাঁটতে গিয়ে দিক ভুল হয়ে যায় বারেবার ।  পথহারা হলে চলবে না ।  এখানেই লুকিয়ে আছে দীপ্তিময়ীর অশ্রূ উপাখ্যান ।  এই কুয়াশাজগতের অন্ধিসন্ধিতে আমাদের সম্পর্কের যাবতীয় ঘটনা লিপিবদ্ধ আছে ।  কবে প্রথম চুমু ,  কবে শেষ আদর ,  কবে প্রথম হাত ধরা ,  কবে কেমন ঝগড়াঝাটি ,  কথা না বলে থাকা ,  সব গচ্ছিত আছে এখানে ।  বড় বিচিত্র এই সম্পর্ক নগর ।  এর এবড়ো থেবড়ো পথে হোঁচট খেয়ে হাঁটতে হাঁটতে কত কিছুই দৃশ্যমান হয় !  অনেকদিন পর এলাম ।  আগে নিয়মিত আসা হতো এখানে ।  তখন এটা ছিলো রোদনগরী ।  আমাদের সম্পর্কের ওমে প্রজ্জলিত হতো নক্ষত্ররাজি ,  আলো বিলাতো অকৃপণ ।  খোলা হাওয়ায় আমাদের চুল উড়তো ।  জীবনের সমস্ত সৌন্দর্য নেমে আসতো এ ধরায় ।  আমরা হাসতাম ,  গাইতাম ,  ভালোবাসতাম ।  আমাদের জুড়ি মেলা ভার ছিলো ।  আর আজ ,  আমি একা এই ধূসর শহরে ।  
 কিছুক্ষণের মধ্যে আমার চোখে এই গুমোট বাধা ধূসরতা সয়ে যায় ।  কাঁটা বিছোনো পথে সাবধানে হাঁটতে শিখে নিজেকে ক্ষতবিক্ষত হওয়া থেকে বাঁচিয়ে চলি ।  এখানে পুষ্পবৃক্ষে থরে থরে সাজানো আছে আনন্দ ,  অশ্রূফোয়ারা থেকে অক্লান্ত প্রবাহিত হচ্ছে কান্নাকাহন ।  আনন্দ আজ রহিত থাক ,  আমি অনুসন্ধান করি কান্নার ।  দীপ্তিময়ী কেন কেঁদেছিলো আমাকে জানতেই হবে ।  
 ভবঘুরের মতো হাঁটতে থাকি ,  হাঁটতেই থাকি দীর্ঘক্ষণ ধরে ।  কোথাও খুঁজে পাচ্ছি না কান্নার ফোয়ারা ।  বড়  ক্লান্ত ,  অবসন্ন লাগে ।  কেউ কি নেই পথ দেখাবার ?  বিশ্রাম নেবার জন্যে একটা পাথরের ওপর বসি ।  কিছুটা বুঁজে এসেছিলো চোখ ,  হঠাৎ একটা হল্লায় তন্দ্রা ভেঙে যায় ।  কারা যেন পাথরটির কাছে এসে হৈ হুল্লোড় করছে ।  কয়েকজন হাওয়াই মনের ফূর্তিবাজ তরুণ ।  ওরা এখানে এলো কী করে ?  তারা আমাকে দেখে বিদ্রূপ করে এই আনন্দনগরে এসে বোকার মত হেঁটে - ঘুমিয়ে সময় নষ্ট করার জন্যে । 
 - আরে বন্ধু !  এখানে এসে কেউ ঘুমোয় নাকি ?  এসো আনন্দ করি ।  চলো পান করি জীবনের ঐশ্বর্য ।  আমার সন্ধানে খুব ভালো অমৃতসুধা আছে ।  
 - দুঃখিত ,  বন্ধুরা ।  আমি এখানে অন্য কাজে এসেছি ।  সুধাপানের সময় আমার নেই ।  হাঁটতে হবে আরো বহুদূরের পথ ।  
 - তো কী এমন রাজকার্য নিয়ে এসেছো শুনি ?  
 - আমার স্ত্রী .  .  .  সে হঠাৎ করে খুব কেঁদে উঠেছিলো ।  কেন কেঁদেছিলো তার কারণ জানতে এসেছি । 
শুনে তারা  আমার দিকে অদ্ভুত দৃষ্টিতে তাকায় ।  স্পষ্টতই ব্যাপারটা তাদের পছন্দ হয় নি ।  
 - আরে মেয়েমানুষের মেজাজমর্জির কোন ঠিক আছে না কি ?  কখন খিলখিল করে হাসবে ,  কখন ফোঁসফোঁস করে কাঁদবে ,  কখন ঢঙ করে কথা বন্ধ রাখবে বোঝা বড় দায় ।  তারপরেও এসেছো যখন খোঁজ পেয়ে যাবে ঠিকই ।  তার আগে তোমার দরকার প্রাণশক্তি ।  এসো না !  কয়েক ঢোক খাও আমাদের সাথে ।  
আমি দোনোমনা করতে লাগলাম । 
 - কিন্তু ঠিক .  .  . 
তারা বুঝতে পারলো এটাই মোক্ষম সময় আমাকে কবজা করবার !  আমাকে কথা শেষ করতে না দিয়েই হ্যাঁচকা টানে উঠিয়ে নিয়ে চলা শুরু করলো ।  আমার মধ্যেও দ্বিধার ভাবটা কেটে গেলো ।  ঠিকই তো ,  কয়েকঢোঁক খেলে কী এমন ক্ষতি হবে !  দীপ্তিময়ীকে জানতে না দিলেই হলো ।  ওরা গলা ছেড়ে গান গাইছে , 
 " সিংগিং ইন দ্যা রেইন
সিংগিং ইন দ্যা রেইন
হোয়াট আ গ্লোরিয়াস ফিলিং
আই এ্যাম হ্যাপি এগেইন !  " 
আমার নিজেকে বেশ সুখী সুখী লাগে ।  আমিও তাদের সাথে গলা মিলাই ।  কিছুদূর হাঁটার পরে একটা পানশালা পড়লো ।  আমরা হৈহৈ করে ঢুকলাম সেখানে ।  সেখানে মাত্র একজন পরিচারিকা রয়েছে উর্দি পরা ।  তার মুখ ঢাকা ।  আমাদের কাছে এসে জিজ্ঞাসা করলো কী কী লাগবে ।  পরিচারিকার কণ্ঠটা আমার খুব চেনা চেনা লাগে ।  কোথায় যেন শুনেছি এই কণ্ঠ ,  কিছুতেই মনে করতে পারি না ।  অবশেষে হাল ছেড়ে দিয়ে জুলজুল করে তাকিয়ে থাকি সরবরাহকৃত পানীয়ের দিকে ।  বড্ড তেষ্টা পেয়েছে আমার ।  প্রথম কয়েক চুমুক আমরা নিঃশব্দেই খাই ।  ধীরে ধীরে আমাদের মধ্যে স্ফূর্তির একটা ভাব জাগ্রত হয় ।  আমরা পরস্পরের সাথে পরিচিত হই এবং পৃথিবীর সমস্ত কিছুকে তুচ্ছ করে আরো বেশি করে গিলতে থাকি ।  আমি ভুলে যাই আমার মাত্র কয়েক ঢোঁক পান করার কথা ছিলো ।  
 - তো ভ্রাতা ,  তুমি তো দেখছি ভীষণ বউন্যাওটা হয়েছো ।  বউ কবে কেঁদেছিলো না হেঁচকি তুলেছিলো তাতেই অস্থির হয়ে এতদূর পথ পাড়ি দিয়ে এসেছো ! 
খোঁচা দেয় তারা আমাকে ।  আমিও খোঁচা খেয়ে ক্ষেপে উঠি ।  
 - কে বলেছে আমি বউ ন্যাওটা হ্যাঁ ?  আমি ওসব কিছুই পরোয়া করি না ।  দুনিয়াটা হলো এক বিশাল ফূর্তিক্ষেত্র ।  এখানে নেশা ছাড়া আর ভালো কিছু নেই ।  সম্পর্ককে গ্লোরিফাই করা ওসব নীতিবাক্যের আমি থোরাই কেয়ার করি ।  
 আমি ভুলে যাই যে আমার কেবলমাত্র দু - তিন ঢোঁক পান করার কথা ছিলো ।  আমি ভুলে যাই দীপ্তিময়ীর অশ্রূসজল চোখে কত না বলা কথা ব্যক্ত হয়েছিলো ।  আমি ভুলে যাই এই হৃদয়নগরে শুধুমাত্র আমাদের দুজনের থাকার কথা ছিলো ।  এইসব ধড়িবাজ মদগ্রস্থ ছেলেপুলে কোথা থেকে উড়ে এসে জুড়ে বসে আমাদের হৃদয়কে অধিগ্রহণ করে তাবু খাঁটিয়ে বসেছে টেরই পাই নি  ।  আমি এখন নেশায় মশগুল ।  নেকাবে আবৃত পরিচারিকার ডাক পড়ছে আমাদের টেবিলে বারবার ।  আমি নেশারাঙা চোখে তার দিকে তাকিয়ে কী যেন খোঁজার চেষ্টা করি ,  কিন্তু নেশার ঘোরে ঠিক ঠাহর করে উঠতে পারি না ।  আর এদিকে নরক গুলজার করা শোরগোলে ওদিকে মনোযোগ দেয়ার সুযোগও আসে না ।  আমরা মদ খেতে খেতে খিস্তিখেউড় করতে থাকি ।  এখানে মদের যোগান অফুরান ।  আমাদের পকেটে টাকাও বেশুমার ।  
 - নিজের পকেটের টাকা থিকা মদ খাই ,  আমারে ঠেকায় এমন সাহস কার !  কোনো ছিচকাঁদুনে মাইয়ার ফিঁচফিঁচানি দেখার টাইম নাই আমার ।  এই যে তোরা ,  তোরাই আমার প্রকৃত বন্ধু ।  আর বাকিসব মিছা ।  
আমি বন্ধুদের আলিঙ্গন করতে যাই ,  কিন্তু টলমল পায়ে শরীরের ভারসাম্য রক্ষা করতে না পেরে হোঁচট খেয়ে পড়ি ।  আর সেই সাথে শরীরের অভ্যন্তরীন সকল কল - কবজা যেন বমিরূপে উদগত হলো ।  এতে আমার নব্যপ্রাপ্ত বন্ধুরা ক্ষেপে গিয়ে আমাকে লাথি মারা শুরু করলো ।  আমার চোখের দৃষ্টি তখন ঘোলাটে ।  নেশার ঘোরে লাথি - ঘুষি কিছুই টের পাচ্ছি না ।  এমন এক সময়ে পানশালার পরিচারিকাটি আবার এলো আমাদের টেবিলে আর কিছু লাগবে কী না জানতে ।  ততক্ষণে যুবকের দল আমাকে ছেড়ে চলে গেছে ।  আমার নেশাও কাটতে শুরু করেছে ধীরে ধীরে ।  নেকাবে আবৃত পরিচারিকার চোখটাকে হঠাৎ করেই আমি চিনতে পারি ।  
 দীপ্তিময়ী ! 
 শরীর তার ব্যথা জানান দিচ্ছে ধীরে ধীরে ।  কুয়াশা আরো গাঢ় হয়ে জড়িয়ে ধরছে আমায় ।  এক হাত দূরের দৃশ্যও কিছু দেখা যাচ্ছে না ।  কোথায় হারালো দীপ্তিময়ী ?  আমি চিৎকার করে ডাকতে থাকি তাকে ।  কোনো সাড়া মেলে না ।  বিফল মনোরথে ভগ্ন হৃদয়ে হাঁটতে থাকি পরাজিত সৈনিকের মতো ।  এসেছিলাম দীপ্তিময়ীর কান্নার উৎস খুঁজতে ,  আর চলে যাচ্ছি দুর্বৃত্তদের কারসাজিতে সবকিছু ভুলে গিয়ে  মাতলামি করে লাঞ্চনার শিকার হয়ে ।  আমার মন গভীর অনুশোচনায় ভুগতে থাকে ।  দীপ্তিময়ীর কাছে কাতর অনুরোধ করি একটিবারের জন্যে হলেও দেখা দিতে । 
পথিমধ্যে আবারও সেই দুর্বৃত্ত যুবকদের দলের সাথে দেখা হয়ে যায় আমার ।  তারা আমার কাছে ক্ষমা চায় বেহেড মাতাল হয়ে কৃতকর্মের জন্যে এবং আরো একবার মাতাল হবার আহবান জানায় ।  আমি সরোষে তা প্রত্যাখ্যান করি ।  তাদের প্রতি আমার ক্ষোভ এজন্যে নয় যে তারা মাতাল অবস্থায় আমাকে মেরেছে ।  মাতাল অবস্থায় এমনটা হতেই পারে ।  তাদের ওপর নয় ,  আমার নিজের প্রতিই নিজের ঘৃণা জাগে তাদের কথায় প্ররোচিত হয়ে মদ্যপান করার জন্যে ।  দীপ্তিময়ীর সাথে আমার দূরত্ব সৃষ্টি হবার মূল কারণটাই তো এটা ,  এই নেশা আর লাফাঙ্গা অকর্মণ্য ,  নেশাখোর যুবকদের সাথে মেলামেশা করা ।  আমি তাদেরকে ধাওয়া করে এই হৃৎঅঞ্চল থেকে তাড়িয়ে দেই ।  এখন এই জায়গাটা কেবল আমার আর দীপ্তিময়ীর ।  কুয়াশা  কেটে যেতে থাকে ।  দূরে তার ছায়া দেখা যায় ।  গত কয়েকদিনের স্মৃতি আমার মনের মধ্যে ঘাঁই মারতে থাকে ।  মাতাল হয়ে বাসায় ফেরা ,  অকারণেই ঝগড়াঝাটি ।  নেশা কেটে গেলে কথা বন্ধ ।  একই ঘরে থেকেও আমরা যেন দুই সমান্তরাল পরাবাস্তব জগতের অধিবাসী ।  যেখানে একে অপরের সাথে দেখা হবার কোন সম্ভাবনাই নেই ।  আমাদের মধ্যে দূরত্ব বাড়তে থাকে ।  তারপর হঠাৎ একদিন .  .  . এক বৃষ্টির রাতে সমস্ত অর্গল ভেঙে তাকে চুমুতে চুমুতে ভরিয়ে দেয়া ।  আমাদের কন্ঠস্বর কথা বলে নি ,  কথা বলেছিলো ঠোঁটযুগল । 
 হৃৎঅঞ্চলে রোদ নেমে আসে ।  দীপ্তিময়ী এখন আমার থেকে ঢিল ছোড়া দূরত্বে ।  আমি কাছে গিয়ে তার কাঁধে হাত রাখি ।  সে এখন আর নেকাব পরে নেই ।  হাওয়ায় তার চুল উড়ছে ।  আমার স্পর্শ পেয়ে সে তাকায় এক নৈর্ব্যক্তিক দৃষ্টিতে ।  কী ছিলো না সেই দৃষ্টিতে !  দূরত্ব মোচনের আকাঙ্খা ,  জমিয়ে রাখা অভিমান ,  চুম্বন অভিলাষ ,  ব্যক্তিত্বের সংঘাতের মূলোৎপাটন .  .  . 
 ধীরে ধীরে তার সমস্ত অর্গল ভেঙে যাওয়ার আনন্দই কি ছিলো হঠাৎ কান্নায় ভেঙে পড়ার কারণ ?  
 আমরা একে অপরের দিকে তাকিয়ে হাসি ।  তারপর দুজনে হাত ধরে হাঁটতে হাঁটতে বের হয়ে আসি আমাদের রৌদ্রকরোজ্জল হৃৎঅঞ্চল থেকে ।  এবার ভালো করে তালা মেরে যাই ,  যেন উটকো লোকজন সেখানে আর না ঢুকতে না পারে ।  
 দীপ্তিময়ী কাঁদছে ।  আমি চুম্বনের ইচ্ছা রহিত রেখে শুনতে থাকি অশ্রূত অনুভূতিদের অশ্রূগাঁথা ।  


                    




অপ্রতিসম

 ওরা না আমাকে ছেড়ে চলে গেছে ।  না হয় আমি ছিলাম ওদের অবজ্ঞার যোগ্য ,  না হয় আমি ছিলাম অনাদরে পড়ে থাকা পাপোষের মত পিষ্ট ,  তারপরেও আমাকে এভাবে ফেলে রেখে চলে যাবে ?  ওরা চলে গেলো বসন্ত উৎসবে আর আমি শীতে জীর্ণ ঝরাপাতার মত পড়ে রইলাম বিষাদনগরে ।  ওরা সমুদ্রতীরে গিয়ে শঙ্খের হাহাকার শুনে অনুরনিত হবে ,  ওরা সূর্য্যঅঞ্চলে গিয়ে প্রাণ ভরে বিশূদ্ধ হাওয়া টেনে নেবে ফুসফুসের ভেতর ,  আর রোদের রোজনামচা জেনে তার সাথে উষ্ণ সখ্যতা গড়বে ।  ওরা এমনই ।  ফূর্তিবাজ ।  জীবনটাকে যেন একটা তাওয়ায় বসিয়ে নেড়েচেড়ে দেখছে ।  জীবন ,  তুমি সুন্দর ।  জীবন ,  তুমি প্রাচুর্যে ভরা ।  জীবন ,  তোমার দম অফুরন্ত ।  ওরা এমনিভাবে জীবনকে পরিচালিত করতে পারে ।  ওরা যেন নরম মাটি দিয়ে কাজ করা কুমারের দল ।  জীবনটা নরম মাটি আর ওরা এই মাটিকে নিপুন দক্ষতায় নিজেদের ইচ্ছেমত আকার দিচ্ছে ।  আমি অবাক বিস্ময়ে দেখতাম ওদের ।  কীভাবে পেলো তারা এমন ঈশ্বরপ্রদত্ত ঐশ্বর্য !  আমার একটুও হিংসা হতো না দেখে ।   তাদের সাথে আছি ,  হঠাৎ করে তাদের কারো  স্পর্শ পাচ্ছি ,  তাদের সপ্তসুরে আমোদিত মেলোডিয়াস কথাবার্তা শুনছি এই আনন্দেই মাতোয়ারা হয়ে থাকতাম আমি ।  সন্ধ্যে হলে ওরা যেতো জোনাকের আবাসনে ।  হাজার হাজার জোনাকি ওদের গায়ে এসে বসতো ,  চারিধারে ঘিরে ধরতো ,  মাথায় বসতো মুকুট হয়ে ।  এমন সুন্দর আলোর মুকুট কে দেখেছে কবে ?  আমি দেখেছি ,  আমি দেখেছি !  আমি আরো দেখেছি বর্ষাকালে তুমুল বৃষ্টির মধ্যে ওদের অবগাহন ।  পানির ফোঁটা নয় ,  যেন ঈশ্বরকণা ঝলকে উঠতো ওদের শরীরে ।  ওরা আরো উজ্জল হতো ,  সুন্দর হতো ।  অপরাজেয় মনে হতো ওদের ।  অবশ্য প্রতিপক্ষ থাকলে তবেই না জয় পরাজয়ের ব্যাপার আসে ।  তাদের কোনো প্রতিদ্বন্দ্বী থাকলে তবেই না অপরাজেয় বলা যেতো !  তাদের কোনো প্রতিদ্বন্দ্বী ছিলো না ।  কেউ তাদেরকে ঘাঁটাতে সাহস পেতো না ।  কারণ তারা জানে প্রাণোল্লাসে ভরপুর এই দলটির স্ফূর্তি নিমিষেই সহিংসতায় পরিবর্তিত হতে পারে ।  আর তা যদি হতো রক্তের ফোয়ারা ছুটতো ,  মাংসের পাহাড় জমতো ,  সবাই ঝাড়েবংশে বিনাশ হয়ে  যেতো ।  কাদের এত সাহস তাদের সাথে লাগতে যাবে ?  তাদের দৈহিক গড়ন ছিলো একইসাথে সুন্দর এবং ভয়াল ।  তারা পরতো লম্বা ঝুল দেয়া জামা যা তাদের উচ্চদৈর্ঘ্যকে আরো বিকশিত করতো ।  মেদহীন পেটা শরীর আভিজাত্যের সূচক হয়ে থাকতো ।  আমি শুধু দেখতাম ,  মন - প্রাণ - চোখ ভরে দেখতাম ।  আমার এই কাঙালপনায় তাদের প্রচ্ছন্ন স্নেহের ইঙ্গিত পাওয়া যেতো ।  আমার মন ভরে যেতো এই দয়ার্দ্র আচরণে ।  
 ওরা ছিলো আমার হিরো ।  সিনেমাতে সুপারহিরোদের দেখা মেলে ।  দর্শকরা উল্লসিত হয় এসব অতিমানবীয় কর্মকাণ্ড দেখে ।  তারা পয়সা খরচ করে টিকেট কিনে পপকর্ন আর কোমল পানীয় নিয়ে এসব দেখে কল্পনারাজ্যে বিচরণ করতো ।  আমার এসবের দরকার ছিলো না ।  আমি ঘরের এক কোণে গুটিশুটি মেরে পড়ে থাকতাম আর বিনা খরচে তাদের যাবতীয় অতিমানবীয় কার্যক্রম দেখতাম ।  ওরা সিনেমার চেয়ে অনেক বেশি ভালো ।  সিনেমায় তো যা দেখানো হয় ওগুলো সব মিছেমিছি ,  কিন্তু আমার সুপারহিরোরা ছিলো সত্যিকারের ।  ওরা অবশ্য পাতাল ফুঁড়ে বের হওয়া অথবা আকাশে দাপিয়ে বেড়ানোর মতো উদ্ভট কাজ করতে পারতো না ,  কিন্তু ওরা যা করতো তার সবই আমার কাছে ছিলো অনন্য এবং অসাধারণ ।  অন্তত আমি যে অবস্থায় আছি ,  বা আমার ক্ষমতা যতটুকু তার হিসেব করলে ওদের দৈনন্দিন কাজগুলো তুলনামূলক বিচারে অতিমানবীয় বলাই যেতে পারে আমার সাপেক্ষে ।  ওরা দৌড়োতো ,  ওরা খেলতো ,  ওরা সাঁতার কাটতো ,  আর আমি স্বপ্নালু চোখে মোহাবিষ্ট হয়ে ওসব দেখতাম ।  
 কেন যে ওরা চলে গেলো !  আমাকে বলেছিলো ওরা একটু বাইরে যাবে আর আসবে ।  কিছুক্ষণের জন্যে ।  আমি এই স্যাঁতস্যাঁতে শ্যাওলাঘরে বসে অপেক্ষা করছিলাম ,  কখন ওরা আসবে ।  ঘড়ির কাঁটাটা এত আস্তে চলছে কেন !  সেকেন্ড পেরিয়ে মিনিট ,  মিনিট পেরিয়ে ঘন্টা -  কিন্তু ওদের তো আসার কোনো চিহ্নই নেই !  তবে কি ওরা আমাকে ছেড়ে চলে গেলো ?  আমি সবসময় এই আশঙ্কাই করে এসেছি ।  আমার ভয়ঙ্করতম দুঃস্বপ্ন ছিলো ওদের এই চলে যাওয়াটা ।  চলে গিয়ে আর কতদিন থাকবে !  ওদের হয়তো আমাকে কোনো কাজেই দরকার নেই ,  তারপরেও আশান্বিত হই আমি পূর্বে আমার সাথে ওদের করা দয়ালু আচরণের কথা ভেবে ।  আমি বাইরে যেতে পছন্দ করতাম না ,  একা একা যাবার তো প্রশ্নই ওঠে না ।  সেই সামর্থ্যই ছিলো না আমার ।  ওরা আমার গাল টিপে আদর করতো ।  এতে আমি স্নেহাপ্লুত হয়ে প্রায় নুয়ে যেতাম ।  ওরা আমার চুলে বিলি কাটতো ,  আমার জন্যে রঙচঙা কাপড় দিয়ে পোষাক বানিয়ে দিতো ।  যদিও আমাকে থাকতে হতো বাড়ীর একদম কোণায় ,  ছোট্ট একটা ঘরে ,  যদিও ওরা আমাকে অন্যদের সাথে পরিচয় করিয়ে দিতে অস্বস্তি বোধ করতো ,  তারপরেও ওদের ওপর কখনও রাগ করি নি আমি ।  আমার মতো অকেজো ,  অথর্ব ,  অকর্মণ্য একজনকে ওরা যে স্নেহ দিয়ে আগলে রেখেছিলো সেটাই অনেক ।  
 কেন যে চলে গেলো ওরা !  এই ঘরটায় থাকতে আমার দম বন্ধ হয়ে আসছে ।  ওরা কি বুঝতে পারছে না এই জানালাহীন ঘুপচি ঘরে আঁধার ওৎ পেতে আছে আমায় ভয় দেখাবে বলে ?  ওরা কি জানে না আমি একা একা থাকতে ভয় পাই ?  এ সমস্তকিছুই তো ওরা জানে ।  তাহলে কেন চলে গেলো ?  আর কি ফিরে আসবে না ?  এমনতর ভয়ঙ্কর সম্ভাবনার কথা ভাবতেই আমার গা কাঁটা দিয়ে ওঠে ।  ফিরে এসো ,  ফিরে এসো দেবদূতেরা !  তোমাদের মখমলপেলব পোষাকে জোনাকির মুকুট পরে ময়ুরীঝুনঝুনি বাজিয়ে ফিরে এসো ।  তোমাদের বসন্ত উৎসব ,  অথবা বর্ষাবিলাস ,  কিংবা জোছনায় অবগাহন ,  ওসব কিছু আমি চাই না ।  ওসব তোমাদের জন্যে ।  পৃথিবী কেঁপে উঠুক তোমাদের আশ্চর্য উল্লাসে ,  তোমাদের হৃৎকম্পনে প্রোথিত হোক চড়ুইপাখির চঞ্চলতা ।  তোমরা কি অনেক দূরে চলে গেছো ?  তোমরা কি পৃথিবীর কেন্দ্রস্থলে অবস্থিত মায়াবনে গিয়ে নৃত্যগীতরত পরী আর দেবতাদের সাথে তাল মিলাচ্ছো ?  আমি অতদূর যেতে চাই না ।  আমার শরীরে কুলোবে না ।  দুঃখ একটাই ,  আমি তোমাদের এই আনন্দ উদযাপন দেখতে পারছি না ।  তোমাদের আনন্দময় কর্মকাণ্ড অবলোকন করা আমার বেঁচে থাকার প্রেরণা ,  এটা কি জানো ?  আমি অপেক্ষা করবো ,  এই স্যাঁতস্যাঁতে ঘুপচি ঘরটার জানালা ঢেকে গেছে বিশাল এক ইমারতের বাধায় ।  এখানে আলো আসে না ,  বাতাস আসে না ,  শুধু একাকী বসে থেকে তোমাদের আগমনের প্রহর গোনা; এই তো আমার বেঁচে থাকার অবলম্বন ।  
 ওরা আসছে না ।  ওরা তাহলে চলেই গেলো ?  আমাকে আর নিতে আসবে না ?  আমি আর ওদের আনন্দ উদযাপন দেখতে পাবো না ?  জীবন যতই কঠিন হোক ,  মানুষকে মানিয়ে নিতে হয় একটা সময় ।  এই ছোট্ট আমি ,  আর কত যুঝবো বলো ?  আমি শেষতক ঠাঁই দিলাম তোমাদেরকে আমার কল্পনার জগতে ।  একা একা বসে থেকে তোমাদের নিয়ে ভাবি আমি ।  সেই সাথে নিজের দিকেও এক ঝলক চোখ বুলিয়ে নেই ।  আমি কদাকার ,  আমি খর্বকায় ,  আমি কালো; তোমাদের ঠিক বিপরীত ।  ঈশ্বরের অদ্ভুত খেয়ালীপনায় আমি শুধু বিকৃত ,  কুৎসিত চেহারা নিয়ে আসি নি আরো অনেক প্রতিবন্ধকতায় সংকীর্ণ আমার জীবন ,  চলন ।  ঈশ্বরের প্রতিও আমার রাগ নেই ।  আমি আসলে রাগ করতেই পারি না ।  রাগ করতে যে সাহস ,  মনের জোর লাগে সেটা আমার নেই ।  রাগ করতে গেলে আমার হৃৎপিণ্ডটা সজোরে ঘাঁই মারতে থাকে বুকের ভেতর ।  চিনচিনে একটা ব্যথা ছড়িয়ে পড়ে বুক জুড়ে ।  তাছাড়া আমার মতো একজন ঊনমানুষের কি রাগ করা শোভা পায় ?  
 অনেক কষ্টে আমার শরীরটাকে টেনে হিঁচড়ে হামাগুড়ি দিয়ে জানালার কাছে যাই ।  একটা ভূমিকম্প হয়ে বিল্ডিংটা ভেঙে গেলে কেমন হতো ?  আমি প্রাণভরে আকাশ দেখতে পারতাম ।  এখানকার খাবারটাও খুব বিচ্ছিরি ।  নুন - ঝাল - তেল ছাড়া বিস্বাদ উৎকট চেহারার স্যুপ ।  আর কতই বা ভালো লাগে খেতে ?  এখানকার মানুষগুলো খুব নিষ্ঠুর ।  কোন একটা কাজ ঠিকমত না করতে পারলেই বকুনি ।  এই যেমন ,  এখন স্যুপটা খেয়ে শেষ করে ঢেকে রাখতে হবে ।  কিন্তু আমার ইচ্ছে করছে না একদম ।  আবার অত দূর যাওয়া হাঁচড়ে পাঁচড়ে ,  দম ফুরিয়ে যাবে ।  
 এ জায়গাটাকে আমি প্রথমে ভেবেছিলাম হাসপাতাল ।  আমার মন খুশি খুশি হয়ে উঠেছিলো ।  আমি কি তবে এবার সুস্থ হয়ে ঘরে ফিরবো ?  ওরা আমার জন্যে এমন আয়োজন করছে ভেবে গর্বে আর পুলকে আমার মাথাটা ঘুরে উঠলো যেন !  কিন্তু যতই সময় যেতে লাগলো ,  আমি বুঝতে পারলাম এটা হাসপাতাল না ।  এখানে সাদা ধবধবে চাদর আর বালিসে আরামে শুয়ে থাকা যায় না ।  খটখটে একটা চৌকিতে করেই  দিনযাপন ।  এখানে শুশ্রী চেহারার নার্সরা এসে প্রেসার মাপে না ,  পাহাড়ের মত বিশাল একটা লোক এসে কঠোর মুখে খাবার দিয়ে যায় ।  তার সাথে কথা বলতে গিয়ে প্রত্যাখ্যাত হয়ে ভীষণ অপমানিত হয়েছি ।  ধীরে ধীরে বুঝতে পারলাম ,  এটা একটা অনাথ আশ্রম ।  এখানে পরিবারের বোঝা হয়ে আছে যারা তাদেরকে রেখে চলে যায়  " দেবদূতেরা "  ।  এখানে কেউ কারো সাথে দেখা করতে আসে না ।  এলেও খুব বেশিক্ষণ থাকে না ।  আমাকে এভাবে এখানে ফেলে রাখার জন্যে আমি  " দেবদূতদের "  প্রতি রাগ করি নি মোটেও ।  বলেছি না ,  রাগ করাটা আমার ধাঁতেই নেই ।  ঠিকই তো ,  আমি পরিবারের জন্যে বিশাল এক বোঝা হয়েই ছিলাম ।  বাবা রিটায়ার্ড করেছেন ,  বড়ভাইয়া ব্যবসায় লোকসানের সম্মুখীন হয়েছেন ,  এমতাবস্থায় আমার মত একজনের জন্যে বাড়তি খরচ করাটা মোটেও সমিচীন নয় ।  আমার ঘরটাকে ঠিকঠাক করে কাকে যেন সাবলেট দেয়া হবে এমন কথাও আমি শুনেছি ।  এখানে চলে এসে পরিবারের জন্যে বাড়তি উপার্জনের পথ করে দিয়েছি ,  ভাবতেই আমার গর্ব হয় ।  অবশেষে আমি পরিবারের জন্যে কিছু একটা করতে পারলাম !  এখন শুধু কেউ যদি একটু দেখা করতে আসে ,  তাহলেই আমার এখানে থাকাটা আনন্দময় হয় ।  কিন্তু কেউ আসে না ।  অপেক্ষা করতে করতে ক্লান্ত হয়ে আমি একটা চিঠি লিখতে বসি পরিবারের সবার কাছে ,  
 প্রিয় বাবা - আপু - ভাইয়া , 
 আমি জানি তোমরা আমাকে নিয়ে খুব অস্বস্তি বোধ করতে ।  তারপরেও তোমরা আমাকে দীর্ঘ ষোলটা বছর লালন পালন করেছো এজন্যে আমি কৃতজ্ঞ ।  এখন যে জায়গাটাতে তোমরা আমাকে এনে রেখেছো ,  সেটা মোটেও ভালো নয় ।  আলো - বাতাস নেই ,  ছাঁরপোকা আর মশাদের অত্যাচার ,  প্রাণ ওষ্ঠাগত ।  না না ,  ভেবো না আমি তোমাদের কাছে নালিশ করছি ,  তোমরা আমার এবং পরিবারের ভালোর জন্যে যা হবে তাই করেছো ।  অবশ্য মা বেঁচে থাকলে কি এটা করতে দিতেন ?  জানি না ।  যাকে কখনও দেখি নি ,  তার সম্পর্কে কিছু না বলাই শ্রেয় ।  
 তোমরা কি জানো ,  তোমাদের এতটুকু স্নেহ ,  ভালোবাসার জন্যে আমি কতটা প্রতীক্ষা করে থাকতাম ?  তোমাদেরকে আমি সুপারহিরো ভাবতাম ।  তোমাদেরকে আমি দেবদূত ভাবতাম ।  আমাকে বাসায় বন্দী করে রেখে যখন তোমরা কোন পার্টিতে বা সিনেমা দেখতে যেতে ,  সেই সময়টায় আমি তোমাদেরকে কল্পনা করতাম এভাবে ,  যেন তোমরা চলে গেছো নক্ষত্রবাগিচায় ,  আকাশের শেষ স্তরে ,  সূর্য যেখানে আলপনা এঁকে দিতো তোমাদের চোখেমুখে ।  তোমরা যখন দলবেঁধে আউটিংয়ে যেতে ,  আমি কল্পনা করতাম মেঘের দালানকোঠায় তোমরা শুয়ে - বসে - গা এলিয়ে দিয়ে সেতার বাজাচ্ছো ।  তোমাদেরকে কোনো মালিন্য ,  কোনো কপটতা গ্রাস করবে তা আমি ভাবতেই পারতাম না ।  দেবদূতেরা এসবকিছুই জয় করে মেঘ থেকে সূর্য থেকে মহাবিশ্বে ঘুরে বেড়ায় ।  শুনলে হয়তো তোমাদের হাসি পাবে ,  কিন্তু বিশ্বাস করো আমি এটাই আমার জীবনের অবলম্বন ভেবে বাঁচতে চেয়েছিলাম ।  বড় আপা যখন মুখ ঝামটা দিয়ে বলতো  " এ মরে না কেনো !  "  আমি দুঃখ পেতাম না ,  কারণ মাঝে মধ্যে সে আমাকে আদরও করতো ,  অবশ্য সেটা বাড়িতে থাকা হুলোবিড়ালটাকে করা আদরের চেয়ে কমই ছিলো ,  যাকগে ,  অতকিছু ভেবে কী হবে !  বড় ভাইয়া যখন ধমক দিতো অকারণেই তখনও আমি মন খারাপ করতাম না ।  দেবদূতদের ওপর কি রাগ করা যায় !  বাবা ,  তুমি বরাবরই আড়ালে থেকেছো ।  তারপরেও তুমি যখন ভাই - বোনদের কাছে আমার কথা জিজ্ঞেস করতে তখন আমি আনন্দে আপ্লুত হতাম ।  আর মা .  .  .  এই চিঠিটা হয়তো লেখারই দরকার হতো না যদি মা বেঁচে থাকতো !  আমি আমার বিকৃত হাত ,  অপ্রতিসম পা দিয়ে হামাগুড়ি দিতে দিতে ঠিকই তার কাছে পৌঁছে যেতাম ।  তার বুকের মাঝে মুখটা গুঁজে দিয়ে যাবতীয় নালিশ জানাতাম ।  মা নিশ্চয়ই আমাকে আদর করে জড়িয়ে ধরে রাখতো ,  তার কাছ থেকে কোথাও যেতে দিতো না ।  এর বেশি কিছু চাওয়ার ছিলো না এই জীবনে ।  দেবদূতদের সাথে কি আর ঊণমানুষদের তুলনা চলে ?  আর লিখতে পারছি না ।  হাঁপিয়ে উঠছি ।  অনেক কসরৎ করতে হয়েছে এতদূর লিখতে ।  তোমরা ভালো থেকো .  .  . 
 মনে মনে এতদূর লিখে ফেলেছিলাম ।  সম্বিৎ ফিরে পেলাম খাবার দিতে আসা লোকটার কর্কশ আওয়াজে ।  লোকটাকে খাতা আর কলম দিতে বলেছিলাম চিঠি লেখার জন্যে ।  এনেছে কি ?   
আমাকে অবাক করে দিয়ে সে সত্যিই কাগজ আর কলম নিয়ে এসেছে ।  মুখে মৃদু হাসি ।  মন ভালো হয়ে গেলো আমার ।  বেঁচে থাকার আকূল অন্বেষণে এই লোকটাকে দেবদূত হিসেবে আখ্যায়িত করতে আর দ্বিতীয়বার ভাবতে হলো না আমার ।            
 

                    




মডারেটরগণ

  ( ১ )     
বৃহস্পতিবার রাতটা রক্সির জন্যে অনেক আকাঙ্খিত ,  এবং পয়া ।  সপ্তাহে একদিন ছুটির চাকুরিতে অফিসের এত্ত এত্ত কাজ করে একমাত্র বৃহস্পতিবার রাতটাতেই সে লেখালেখি করার জন্যে  কিছু সময় পায় ।  অন্যান্যদিন সে ১১টার মধ্যে ঘুমিয়ে পড়লেও এদিন সে রাত জাগে আর দুপুরবেলায় ঘুম থেকে ওঠে ।  রাতভর লিখে এক ধরণের প্রশান্তি নিয়ে সে ঘুমিয়ে যায় আর নানারকম লোভনীয় স্বপ্ন দেখে ।  যেমন ,  তার নতুন লেখা উপন্যাসটা বিনা খরচে প্রকাশ করার দায়িত্ব নিয়েছে কোন একটা প্রকাশনা সংস্থা ,  এবং বইমেলায় সেটার দুই - তিনটি সংস্করণ বের হয়ে গেছে ।  ললনাকুল আকূল হয়ে তার কাছে অটোগ্রাফের জন্যে আসছে ।  সেও গম্ভীর মুখে ,  কখনও বা মৃদুহাস্যে তাদের আবদার মেটাচ্ছে ।  স্বপ্ন নামক জিনিসটার আসলে কোনো মাথামুন্ডু নেই ।  এ পর্যন্ত তার বই বের করার আগ্রহ কোন প্রকাশনী দেখায় নি ।  আর টাকা দিয়ে বই প্রকাশ করাটাও তার সামর্থ্যের বাইরে ।  তাই বিমর্ষ পান্ডুলিপিগুলা একটা প্রাচীন রঙ ক্ষয়ে যাওয়া ব্যাগের ভেতর হাঁসফাঁস করতে থাকে ।  অধিকাংশ ব্যর্থ লেখকের মতো তার স্ত্রীই তার বইয়ের মূল সমঝদার ,  শুভাকাঙ্খী এবং সমালোচকও বটে ।  কী লিখলে আরো ভালো হতো ,  অথবা কি না লেখার ফলে লেখায় তাড়াহুড়োর ভাব চলে এসেছে ,  এসব সে বেশ নিখুঁত ভাবে দেখিয়ে দেয় ।  রক্সির স্ত্রী জেনিও একসময় ডাকসাইটে লেখিকা ছিলো ।  বিয়ের পর সব বাদ দিয়েছে ।  রক্সি জানে মেধা ,  মনন ,  এবং সৃজনশীলতায় জেনি তার চেয়ে  অনেক এগিয়ে ।  লেখালেখি চালিয়ে গেলে সে এতদিনে অনেকটা পথ পাড়ি দিতে পারতো সাহিত্যের মহাসড়কে ।  তাই জেনির কাছ থেকে পরামর্শ নিতে তার মাঝমধ্যে বেশ কুণ্ঠাই লাগে ।  ইনফিরিয়রিটি কমপ্লেক্সে ভোগে সে ।  জেনির অবশ্য এদিক দিয়ে কোন সমস্যা নেই ।  সে নিজেকে রক্সির চেয়ে ভালো লেখক ,  সমালোচক ভাবলেও কিচেনে তরিতরকারি আর আর মাছ মাংস কেটে ভালো ভালো খাবার বানিয়ে রক্সিকে আপ্যায়িত করতেই সে বেশি ভালোবাসে ।  পুরোনো দিনগুলি তাকে নস্টালজিক করে তুললেও সে আর লেখার কথা ভাবে না ,  বা ভাবতে চায় না ।  এই যে তেল - নুনে আঁটকে পড়া সংসার ,  এসব নিয়ে তারা বেশ আছে বলেই তার অনুধাবন ।  
 যেমন আজকে বৃহস্পতিবার ,  রক্সি নতুন একটা গল্পের থিম পেয়ে গেছে নাকি ।  এখন সারারাত ধরে লিখবে ।  রাত জাগার সুবিধার্থে তার জন্যে কড়া এক্সপ্রেসো কফি বানিয়ে দিয়ে সে শুয়ে শুয়ে এরিখ মারিয়া রেমার্ক পড়ছে ।  লেখা শুরু করার আগে রক্সি বেশ উত্তেজিত থাকে ।  বারবার থিমটা বলে জেনিকে ।  থিমের মধ্যে কোন খামতি আছে কী না ,  তার আগের লেখাগুলোর সাথে মিল পাওয়া যাচ্ছে কী না এসব বিষয় নিয়ে পর্যালোচনা করে তবেই রক্সি লেখাতে হাত দেয় ।  এ কথা বলা বাহুল্য যে জেনির মাথার ধূসর পদার্থের পরিমাণ রক্সির চেয়ে বেশিই ।  তার মগজের গলি ঘুঁপচিতে জড়িয়ে আছে ইতিহাস ,  বিজ্ঞান  ,  সাহিত্য খেলাধুলা ইত্যাদি নানারকমের ব্যাপার ।  রক্সি অত কিছু জানে না ।  তাই কোন বিষয় নিয়ে তর্ক করতে থাকলে অল্পতেই কিছু গঁৎবাধা বুলি আউড়ে সে পরাজয় শিকার করে নেয় ।  রক্সি তার বর্তমান গল্পের থিম সম্পর্কে এখনও জেনিকে জানায় নি ।  ব্রেইনি জেনি !  কত খুঁত যে সে বের করে ফেলবে !  তবে এটাও ঠিক ,  যে রক্সির লেখালেখির জন্যে সে সবসময়ই অনেক উৎসাহ দিয়ে এসেছে ।  রক্সি কখনও তার গল্পে ,  সে ব্লগে বা খবরের কাগজ যেখানেই হোক না কেন জেনির অবদান সযতনে এড়িয়ে গেছে ।  জেনির অবশ্য সে নিয়ে কোন ক্ষোভ নেই ।  অন্যান্য বাঙালি মেয়ের মতো সেও রসুঁইঘরে বেশিরভাগ সময় কাটিয়ে নিজের পূর্বজনমের কথা নিশ্চিত ভুলে গেছে ।  এখন জেনি  উদীয়মান লেখক হিসেবে শিল্পকলা বা বাংলা একাডেমির শর্টলিস্টে নেই ।  এখন তার কাজ ,  তার মোটামুটি মেধার ,  তবে লেখার ব্যাপারে প্যাশিওনেট স্বামী রক্সির  দেখভাল করা ।  রক্সি তাকে প্রায়ই জিজ্ঞেস করে  " তুমি এখন আর লেখো না কেন ?  আগে ব্লগে তোমার লেখায় ১০০ কমেন্ট থাকতো ।  যে দুটি বই বের করেছো সেগুলোরও সেকেন্ড সংস্করণ বেড়িয়ে গেছে ।  তুমি তো ঐসব মেয়েদের মধ্যে ছিলে না ,  যারা বিয়ের পর সকলরকম এক্সট্রা কারিকুলাম ওয়ার্ক থেকে নিজেকে সরিয়ে নেবে ?  "  জেনি কোন উত্তর দেয় না ,  অথবা মিষ্টি হাসি দিয়ে ব্যাপারটা লঘু করার চেষ্টা করে ।  রক্সি হাল ছেঁড়ে দেয় ,  এমন মেয়ের কাছ থেকে কোন কথা বের করাই কঠিন ,  অসম্ভবও বলা চলে ।  
  ( ২ )  
আজ বৃহস্পতিবার রাত ।  রক্সি তার গল্প লেখার থিম জেনিকে বোঝাতে শুরু করলো ,    " বুঝলে ,  গল্পটা অনেকটা আমাদের মতই ,  চরিত্র দুটি ,  ধরে নাও আমি আর তুমি ,  স্বামী হলেন লেখক ,  তিনি তার স্ত্রীকে গল্পের থিম শোনাচ্ছেন; একজন লেখক ,  রাতের বেলায় লিখতে বসবেন ,  কিন্তু কোনরকম থিম আসছে না তার মাথায় ।  তখন তার একটা মজার কথা মনে হলো ।  সে তার স্ত্রীকে বললো ,   " ধরো আমি আজকে রাতে একটি গল্প লিখবো ,  থিমটা বলবোনা তোমায় ।  আমি সারারাত জেগে লিখবো আর সকালে ঘুম থেকে উঠে তুমি সম্পূর্ণ নতুন একটা গল্প পাবে ।  এর আগে সব গল্পের থিম তোমাকে বলে দিয়েছিলাম ।  এবার আর বলবো না ।  তুমি সম্পূর্ণ নতুন একটা গল্প পাবে ।  " 
 - কিরকম গল্প হবে এটা ?  মানে Genre কী ? 
 - এই ধরে নাও রোমান্টিক কমেডি টাইপ ।  
 - ভালো ।  তুমি অনেকদিন রোমান্টিক কমেডি লেখো না ।  লিখে ফেলো ।  আমি শুতে গেলাম ।  তোমার চা - কফি কিছু লাগবে ?  রাত জাগবে কী না তাই জিজ্ঞেস করছিলাম ।  
 - একটা বড় মগে কফি দাও ।  
 - আচ্ছা । 
 কফি পান করার পর বেশ চনমনে অনুভব করলো রক্সি ।  এবার গল্পটাতে হাত দেয়া যায় ।  
 - তুমি তাড়াতাড়ি শুয়ে পড়ো ।  আমি তোমার জন্যে একটা সারপ্রাইজিং গল্প লিখবো ।  আশা করি এতে তোমার আর সম্পাদনার ছুরি - চাকু ব্যবহার করার প্রয়োজন পড়বে না ।  
 - তোমার সেল্ফ কনফিডেন্সটা ভালো লাগছে ।  চালিয়ে যাও ।  গুডনাইট ।  
   ( ৩ )  গল্পের ভেতরের গল্প   " গল্পটা মূলত আমার স্ত্রীকে নিয়েই ।  আমি গল্প লেখি ,  আর সে এগুলোর সম্পাদনা করে ।  তার কাছ থেকে আমি নানাভাবে ঋণী ।  গল্প লেখার ব্যাপারে তার উৎসাহ এবং বিশ্লেষণ সবসময়ই আমাকে সামনে এগিয়ে যাবার প্রেরণা দিয়েছে ।  এই যে গল্পটা লিখছি ,  তার আগে তার সাথে এটা নিয়ে আলোচনা করেছি ।  অল্পবিস্তর আলোচনা থেকেও মহান সব লেখা তৈরি হয়েছে এই শতাব্দীতে ।  আমি তাকে বলেছিলাম একটা রোমান্টিক কমেডি গল্প হবে এটা ।  সে রোমান্টিক কমেডির বেশ মনোযোগী পাঠক ।  আমাকে লেখার ব্যাপারে সবসময় সহযোগিতা করে এসেছে ।  সে আমার থেকে সব দিক দিয়েই চৌকস ।  কোনো ইংরেজি থ্রিলার সিনেমা দেখার পর অনেকসময় দেখা যায় যে আমি অনেককিছুর মানে বুঝিনি ।  কিন্তু জেনি ঠিকই সব বোঝে ,  আমাকে বোঝায় ।  আমিও বুঝে আপ্লুত হই ।  আমার বই প্রকাশিত হবার ব্যাপারে কোন প্রকাশক কেন এখনও তাগাদা দিচ্ছে না তা নিয়ে আমি খুব বিমর্ষ ।  জেনি আমাকে বলে সারা শহর ঘুরে প্রকাশনীগুলোর সাথে যোগাযোগ করতে ।  কিন্তু আমি বড্ড অলস আর ঘরকুনো ।  জেনির ঠিক বিপরীত ।  মাঝেমাঝে একটু শঙ্কাও জাগে ,  জেনি আমাকে ছেড়ে চলে যাবে না তো ?  সম্ভাবনা উড়িয়ে দেয়া যায় না ।  সে উচ্চ বুদ্ধিমত্তার অফুরান প্রানশক্তির একজন নারী ।  আমার সাথে এভাবে ঘর - রান্না - ঘুম এসব নিয়ে আর কতো ?  "   
  - লেখা এগুচ্ছে কেমন ? 
জেনি তন্দ্রালু চোখে জিজ্ঞেস করে ।  
 - ভালোই এগুচ্ছে জেনি ।  তুমি ঘুমাও ।  
   " জেনিকে যেদিন প্রথম দেখি ,  সেদিন ওকে বড্ড অনাকর্ষনীয় লাগছিলো ।  শুকনো খটখটে শরীর ।  চোয়াল ভাঙা ।  কিন্তু গলার জোর অনেক ।  ছাত্র ইউনিয়ন বা এরকম কোনো সংস্থার আহুত এক মিছিলে তাকে শ্লোগান দিতে দেখেই আমি তার প্রেমে পড়ে গেলাম ।  এত পলকা একটা মেয়ে ,  অথচ কী ভীষণ শক্তি তার ভেতরে !  যেচে পড়ে তার সাথে কথা বললাম ।  সে গল্প লেখে জেনে আরো উৎসাহিত হলাম ।  এরপর টিএসসিতে আড্ডা চললো দিনকতক ।  তারপর সেই গতানুগতিক কাহিনী ।  প্রেম ,  বিয়ে ,  সংসার ।  নতুন সংসারে আসার কিছুদিনের ভেতর তার স্বাস্থ্যের উল্লেখযোগ্য উন্নতি ঘটলো ।  আর সেই সাথে আমিও ধীরে ধীরে জেনির অন্য একটা রূপ  আবিষ্কার করলাম ।  জেনির অনেক ছেলেবন্ধু ।  এবং সে বিভিন্ন সময়ে তাদের সাথে দেখা করে ।  এটুকু পড়ে আবার আমাকে মৌলবাদী বা হেফাজতি ভেবে বসবেন না ।   আমি একজন মডারেট মুসলিম  । সমস্যাটা হলো ,  তার বন্ধু বান্ধবের সংখ্যা অনেক  বেশি ।  এবং বিয়ের পরেও সে বন্ধুদের  সাথে সমানতালে চলতে চায় ।  এ নিয়ে আমাদের পরিবার থেকে বেশ অসন্তুষ্টি প্রকাশ করা হয়েছিলো ।  কিন্তু জেনি বলে কথা !  তার অসাধ্য কিছু নেই ।  ছবির হাটে গিয়ে সিগারেট টানতে টানতে বন্ধুদের সাথে আড্ডায়ও যেমন স্বতুস্ফর্ত ,  বাসায় এসে নানাপদের রান্না করে সে ওখানেও একটা প্রিয়মুখ হিসেবে গণ্য হলো ।  
 জেনিকে প্রমিজ করেছি সকালে ঘুম থেকে উঠলেই সে একটা তরতাজা নতুন গল্প পাবে ।  সে ভাবনা নিশ্চয়ই তাকে বেশ আপ্লুত করেছিলো ।  খুব আরাম করে ঘুমুচ্ছে সে ।  কিন্তু আমি ঠিক যেন স্বস্তি পাচ্ছি না ।  জেনির সম্পর্কে বলতে গেলে শুধু ভালোবাসার কথাই বলা যায় ।  মুঠো মুঠো ভালোবাসা উড়িয়ে দেই আমরা হাওয়াই মিঠাই এর মত করে ।  তারপর আর কিছু বলার থাকে না ।  আমি বরঙ আমার গল্প করি ।  আমার সবসময়ই মনে হয়েছে জেনি আমার চেয়ে অনেক ধারালো আর তীক্ষ্ণ বুদ্ধির অধিকারী ।  এরকম একটা মেয়ে কেন যে আমার সাথে জুটে গেলো এ এক অপার রহস্যময় ব্যাপার আমার কাছে ।  " 
 - কতদূর লিখলে ?  
ঘুমজড়িত কণ্ঠে জেনির জিজ্ঞাসা । 
 - লেখা কেবল শুরুর দিকে ।  আজ মনে হয় সারারাতই জাগতে হবে ।  তুমি ঘুমাও জেনি ।  
  " কিছুক্ষণ আগে জেনি আমাকে আমার লেখা সম্পর্কে জিজ্ঞেস করলো ।  ওর ঘুম খুব ঘন ।  তবুও বারবার জেগে উঠছে আর আমার গল্পের খোঁজ নিচ্ছে  ,  কী কেয়ারিং একটা মেয়ে !  জেনিকে ভালো না বেসে পারা যায় না ।  
 গল্পটা মোটেও এগুচ্ছে না ঠিকভাবে ।  আমি জেনিকে কথা দিয়েছিলাম একটি রোমান্টিক কমেডি লিখবো ,  তা আর হচ্ছে কোথায় !  "  
  ( রোমান্টিক )    " নিস্তব্ধ রাতে তারাদের আলোকশয্যা থেকে কিছু আলো এনে তোমায় সাজিয়ে দিতে ইচ্ছে করছে ।  তুমি পরবে জোনাকির ঝিকমিকে দুল ,  পায়ে পড়বে শুকনো পাতার নুপুর ।  তোমার হাসিতে উদ্ভাসিত হবে গোলাপের সুঘ্রাণ ।  আর পেলব হাতের বন্ধনীতে আমাকে নিয়ে তুমি চলে যাবে দিকশূন্যপুর ,  যেখানে ইউটোপিয়ান ঈশ্বর তার বান্দাদের জন্যে তৈরি করে রেখেছেন সবুজ মখমল বিছানো জৌলুসপূর্ণ কারুকাজের পাটি ।  সেখানে আমরা দুজনে একত্রিত হবো ।  স্বর্গের সুধারস পান করে ,  ফেরেশতাদের আপ্যায়নে তুষ্ট হয়ে আমরা মিলিত হব অনন্তমৈথুনে ।  " 
 ( ৪ )  গল্প নয় এখানে একটা সমস্যা দেখা দিয়েছে ।  জেনি স্বর্গ - নরক - স্রষ্টা ,  এসব বিশ্বাস করে না ।  মোদ্দাকথায় সে একজন নাস্তিক ।  আমি বিশ্বাসী মানুষ ।  নাস্তিকরা আমার শত্রু ।  নসিম হিজাজীর লেখা মুসলমানদের গৌরবমণ্ডিত লেখাগুলো পড়ে আমি রীতিমত চনমনে অনুভাব করতাম ।  জিহাদী জোশ চলে আসতো ।  ইচ্ছে হতো ইসলামবিদ্বেষীদের ধরে ধরে জবাই করতে ।  জেনি অবশ্য ইসলামবিদ্বেষী নাস্তিক নয় ।  সে হলো মডারেট নাস্তিক ।  বিয়ের আগে এসব ব্যাপার আমি কিছুই জানি নি ।  এখন ,  এই মাঝরাতে ঘুটঘুটে অমাবস্যায় আঁধারে অবগাহন করতে করতে আমার ভেতরের  " ঈমানদার "  অংশটা জেগে উঠছে ।   নিশ্চিন্ত মনে ঘুমিয়ে থাকা জেনিকে দেখে আমার রীতিমত ইচ্ছে করছে তার ওপর ঝাঁপিয়ে পড়ে তার সমস্ত কাপড় - চোপড় খুলে ফেলে ধর্ষণ করি ,  আর গলা টিপে ওকে মেরে ফেলি ।  আমার ভেতরের ক্রোধ পুঞ্জীভুত হয়ে উদগীরণের ব্যবস্থা প্রায় করে ফেলেছে ,  ঠিক তখনই আমার মানসপটে ভেসে উঠলো জেনির সাথে আনন্দের দিনগুলো ।  একসাথে রিকশায় করে সারা ঢাকা শহরে ঘোরা ,  পুরান ঢাকায় গিয়ে নানারকম ঐতিহ্যবাহী খাবারের স্বাদ নেয়া  ,  বসন্ত এবং বৈশাখের প্রারম্ভে চারুকলায় গিয়ে পুতুল নাচ দেখা ,  চড়কিতে উঠে গলা ফাটিয়ে চিৎকার করা -  এতসব স্মৃতি কি ভোলা যায় ?  নাহ ,  আমার দ্বারা ওকে খুন করা সম্ভব না ।  আমি একজন মডারেট মুসলমান ।  যারা খোদাকে বিশ্বাস করে না তাদেরকে যদি কেউ কুপিয়ে মেরে ফেলে ,  আমি মোটেও দুঃখিত হবো না ।  নাস্তিক নিধনে আমি খুশি হই ।  তবে অনেকসময় সেটা চেপে ধরে আহা উহু করি মাঝে মাঝে বটে ,   করবো না কেন ?  আমি মডারেট মুসলিম ।  জেনির শরীরটার দিকে লোভাতুর দৃষ্টিতে তাকাই ।  ওকে খুন করলে আল্লাহ কি আমাকে অনেক সোয়াব দেবেন ?  দেবেন তো বটেই ,  দেখা যাবে এই একটা সুকর্মের খাতিরেই আমি তরতরিয়ে পুলসিরাত পার হয়ে বেহেশতে চলে যাবো ।  এত প্রলোভন ,  তবুও জেনিকে হত্যা করতে আমার হাত উঠছে না ।  পাপের ব্যাপার হচ্ছে আমি তার প্রতি এখনও ভালোবাসা অনুভব করছি ।  মাঝরাত বড়ই বিভ্রান্তিকর একটা সময় ।  এসময় অনুভূতিগুলো প্রচণ্ড ফ্ল্যাকচুয়েট করতে শুরু করে ।  এই মনে হয় ভালোবেসে সব ছাড়খাড় করে দিই তো পরের মুহূর্তেই জন্ম নেয় ঘৃণা ।  
 কোথা থেকে কোথায় চলে এলাম !  লিখছিলাম জেনির জন্যে একটা ভালোবাসার গল্প ,  সেখান থেকে একটা শব্দের দৌরাত্মেই বেশামাল হয়ে গিয়ে মধ্যরাতের জিহাদী জোশ চলে এলো ।  আজ রাতে সত্যিই আমার গল্পটা লেখা খুব প্রয়োজন ।  জেনির তো আর কোন খারাপ দিক নেই এই নাস্তিকতা ছাড়া ।  তাহলে ওকে নিয়ে ভালোবাসার গল্পটা শুরু করে দেয়া যাক আবার !  
  ( ভালোবাসা )   " জেনি ,  মনে পড়ে তোমার সেই প্রথম হাত ধরার দিনের কথা ?  কী সংকোচ !  কী সংকট !  মনে পড়ে ?  প্রথম চুমুর কথা ?  প্রায় পনের মিনিট ধরে আমরা ফ্রেঞ্চকিস করেছিলাম ।  কি পাগল ছিলাম আমরা তাই না ?  এখন আর কতটুকু বাকি আছে আমাদের মধ্যে বলোতো ?  সংসার করতে গিয়ে কত উদ্দমতা হারিয়ে ফেলেছি তাই না ?   চলো না আগের দিনগুলিতে ফিরে যাই ?  কাঁধে বোচকা আর পকেটে একটিও টাকা না নিয়ে শহর পরিভ্রমণ কেমন হবে বলোতো ?  মনে আছে আমার সেই কবিতাটার কথা ?  
নেই প্রয়োজন
টাকার থলে
পারলে হতে বসন্তজন ।  
চারিদিকে বসন্তের সুবাস ,  ফুলে ফুলে শোভিত এই শহর ,  কৃষ্ণচূড়ার ছায়ায় বসে আমরা জিরিয়ে নেবো ,  তারপর আবার হন্টন !  বসন্তের রঙে রাঙাবো নিজেদের ,  ভুলে যাবো নিজেদের মতদ্বৈরথ এর কথা ।  হুডতোলা রিকশায় চড়ে তোমাকে জোর করে চুমু খাবো ।  তুমি আমার মাথায় গাট্টা মারবে রাস্তাঘাটে এসব অসভ্যতার জন্যে ।  আমি খুব মনমরা হয়ে পাশে সরে বসলে তুমিই আবার আমাকে জড়িয়ে ধরে চুমুতে চুমুতে ভরিয়ে দেবে ।  "  
 ( ৫ )  গল্প নয় জেনি বিছানা ছেড়ে উঠলো ।  বাথরুমে যাবে মনে হয় ।  আমার খুব ইচ্ছে করছে ওকে আমার এ পর্যন্ত লেখা গল্পটা দেখাতে ।  তবে ওর সাথে তো চুক্তি হয়েছেই যে সকালে ঘুম থেকে ওঠার পরেই কেবল গল্পটা দেখানো হবে ।  বাথরুম থেকে ফিরে স্বাভাবিকভাবেই জেনি জিজ্ঞেস করলো গল্প কেমন এগুচ্ছে ।  আমি উত্তর দিলাম যে এগুচ্ছে ভালোই ,  তবে একটু ধীরগতিতে ।  ধীরগতি হবার কারণটা আর ওকে বললাম না ।  লিখেছি যতটা তার চেয়ে বেশি ভেবেছি জেনির নাস্তিকতা সম্পর্কিত জটিলতা ।  
 জেনির ফোনটা বাজছে ।  কে ফোন করলো এত রাতে ?  জেনিও দেখছি দিব্যি ঘুমজড়ানো কণ্ঠ আস্তাকূড়ে ফেলে দিয়ে বেশ চনমনে গলায় কথা বলছে ।  বেশিক্ষণ অবশ্য তারা কথা বলে নি ।  তবে তার কণ্ঠের প্রগলভতা আমাকে যেন অন্যকিছুর ইঙ্গিত দিচ্ছে ।  ফোনটা রেখে জেনি আবার ঘুমিয়ে গেলো ।  
 এমন না যে জেনির কাছে তার ছেলেবন্ধুরা ফোন করে না ।  আমি ওটাতে কিছু মনে করি না ।  কিন্তু আজ রাতটা খারাপ ।  আমি ক্রমশ যেন জেনির ভুলগুলিকে অণুবীক্ষণ যন্ত্রের দ্বারা বিবর্ধিত হতে দেখছি ।  জেনিকে ভালো লাগছে না আমার ।  ভালো লাগবেই বা কেন ?  তার নাস্তিকতা ,  ছেলে বন্ধুদের সাথে অবাধ বিচরণ এসব কেন আমি সহ্য করবো ?  তবে আসল কারণটা মনে হয় অন্য ।  তার উচ্চবুদ্ধিবৃত্তি ।   সবসময় আমার থেকে কয়েকধাপ এগিয়ে থাকে সে সব ব্যাপারেই ।  আমি প্রতিজ্ঞা করেছিলাম এই গল্পে জেনির কাছ থেকে কোন পরামর্শ নেবো না ।  কিন্তু আমার মনের বিক্ষিপ্ততা কিছুতেই গল্পটার মাঝে থিতু হতে দিচ্ছে না ।  আমি শেষ চেষ্টা করে দেখি ,  ভালোবাসার গল্পটা শেষ করা যায় কী না ।  সকালে উঠে জেনি পড়বে ।  
   ( ভালোবাসা )     " দেখ জেনি ,  বসন্তবাদ্য শ্রবণ আর রঙিন পোষাক পরে উৎসব অনেক হয়েছে ।  এবার একটু ক্ষান্ত দাও দেখি !  চলো নির্জন কোনো জায়গায় গিয়ে বসি ।  ঘাসফুল ছিঁড়ি ,  বাদাম খাই ,  লেকের ধারে বসে থাকলে চমৎকার বাতাস পাওয়া যায় ।  আমার মনটা এখন কিছুটা বিক্ষিপ্ত ।  ভালোবাসার কথা মুখে আসছে না ।  আর তুমিও এখানে রয়েছো ঘুমে ।  দুটি সমান্তরাল জগতে তোমার বিচরণ ,  আমার গল্পে আর বাস্তবিক তোমাতে ।  আমি ঠিক বুঝতে পারছি না ,  কার সাথে এই নিশিডাকা রাতের একাকীত্ব ভাগ করে নেবো ,  কাকে জীবন্ত করে তুলবো ।  আমার কলমের আছে ঐশ্বরিক ক্ষমতা ।  এখানে আমি যা খুশি তাই লিখতে পারি ।  এই ঈশ্বুরেপনাটা বেশ লাগছে আমার ।  বাস্তবের জেনি ঘুমাক ,  আমি বরং আমার কলমের তৈরি জেনির সাথে কথা বলি ।  
 - জেনি ,  সকালের আজান প্রায় দিয়ে দিয়েছে ।  ওঠো নামাজ পড়ো সোনা । 
 - উঠি ,  তোমার গল্প লেখা শেষ হয়েছে ?  
 - না এখনও হয় নি ।  তবে প্রায় শেষের দিকে চলে এসেছি ।  "  
  ( কলমের বিদ্রোহ )  এক নাগাড়ে অনেকক্ষণ লেখার পরে কলমটাকে একটু জিরোনোর  জন্যে লেখার পাতার ওপর শুইয়ে  রেখে দি ।  কী আশ্চর্য কাণ্ড !  কলমটা একা একাই কী যেন লেখা শুরু করেছে ।  আমি বিস্ময় নিয়ে তাকিয়ে দেখা শুরু করলাম ।  জেনি আমাকে লিখছে , 
 - তুমি আমাকে ফজরের নামাজ পড়ার জন্যে ডেকেছো কেন ?  জানো না ,  আমি নাস্তিক ?  
 - আমাদের ফ্যামিলিতে থেকে ওসব নাস্তিকতা চলবে না ।  
 - তাহলে বিয়ে করেছিলে কেন ? 
 - তুমি গোপন করেছিলে কেন ? 
 - আমি মোটেও গোপন করি নি ।  আমার এমন অনেক আচরণ ছিলো ,  যা তুমি একটু খেয়াল করলেই বুঝতে পারতে ।  কিন্তু তুমি তা করবে কেন  ?  মাথায় ঘিলু বলতে কিছু আছে তোমার ?  নেই ।  কিচ্ছু নেই ।  তুমি অসাড় ,  অমৌলিক আর মিডিওকার একজন লেখক ।  আমি সাহায্য করেছি বলেই না কিছুটা পরিচিতি পেয়েছো ।  তোমার আগের লেখাগুলোর কথা ভাবো ।  ছ্যা ছ্যা ছ্যা !  ওগুলো কী মানুষকে দেখানো যায় ?  
কলমরূপী জেনির এহেন আচরণ দেখে রক্সি রীতিমত থতমত খেয়ে যায় ।  ওদিকে আবার বাস্তবের জেনিও উঠে আসছে বিছানা থেকে ।  বিছানা থেকে উঠে সে কলমের আশ্চর্য কাজকারবার দেখতে লাগলো মহা আগ্রহে ।  ততক্ষণে দুই পক্ষের দুটো কলমের মাঝে ভালো বচসা শুরু হয়েছে ।  
  - জেনি ,  তুমি নাস্তিক ।  তওবা করে ভালো হয়ে যাও ।  নইলে কখন কি হয়ে যায় বলা মুশকিল ।  এইতো গত পরশুই টিএসসিতে এক নাস্তিক দম্পতিকে কুপিয়ে মেরে ফেললো ।  
 এবার জেনির কলমটি কোনো উত্তর না দিয়ে পাতা উল্টিয়ে ঘ্যাষ ঘ্যাষ করে লিখতে শুরু করলো , 
  - আপনি যদি সাধারণ মানুষ হন তাইলে আপনার জন্যে অপেক্ষা করছে পেট্রল বোমার অনল ।  অসাধারণ হবেন ?  না ,  সেটা হতে দেয়া যাবে না ।  ধর্ম ও স্রষ্টা নিয়ে নানারকম প্রশ্ন আসে মনে ?  তাহলে আপনি এই দেশে থাকার যোগ্য না ।  চাপাতি - রামদা নিয়ে আমরা প্রস্তুত ।  আপনি সাধারণ আর অসাধারণের মাঝের শূন্য জায়গাটায় বসে ভাবছেন কোন দিকে যাওয়া যায় ?  কোথাও যাওয়া হবে না আপনার ।  আপ্নি যদি শূন্য মস্তিষ্কের ভেড়ার পালের গোদা হন ,  প্রশ্ন না করে দিনে কয়েক বেলা সোয়াব কামানোর বাসনায় অদৃশ্য শক্তির দিকে তাকিয়ে ম্যাৎকার করেন ,  তবে জেনে রাখুন ,  আপনার মধ্যে একটি হিংস্র নেকড়ে তার ধারালো নখর সহ আক্রমনে প্রস্তুত ।  ভেড়াদের এই হঠাৎ হঠাৎ নেকড়ে হওয়ার অলৌকিক ক্ষমতা নিশ্চয়ই ঈশ্বরের কৃপাধন্য ।  তাহলে ভেড়া এবং নেকড়েরাই জয়ী হোক ।  আপনার নখের যত্ন নিন ।  কখন যে আমাদের সাথে আপনাদের দেখা হয়ে যায় !  আমাকে ক্ষতবিক্ষত করুন ।  এই দেশটার মতো । 
  - এনাফ ইজ এনাফ !  
রক্সি  বিরক্ত হয়ে কলম দুটোকে পকেটে পুরে নেয় ।  
 - কথাগুলো খুবই কর্কশ শোনায় তাই না ?  কিন্তু এসবই সত্যি ।  বাদ দাও না এসব এখন ।  রোমান্টিক গল্পটা লেখা শেষ হয়েছে ?  দাও না পড়ি ।  
 - রাখো তোমার রোমান্টিক গল্প !  রাখো তোমার সারপ্রাইজ !   তোমার মতো ছেলেঘুরানো ,  নাস্তিক ,  অহংকারী মেয়ের সাথে আমার কিছুতেই বনবে না ।  আর আমি তোমাকে হত্যা করবো এখন । 
রান্নাঘর থেকে একটা ধারালো বটি নিয়ে আসে রক্সি ।  
 - ছিহ ,  এসব কী করছো ?  তুমি না মডারেট মুসলমান ?  নিজেকে জঙ্গি বানিয়ে ফেললে চলবে ?  
 - ওহ স্যরি ,  ভুলেই গিয়েছিলাম ।  আমি তো মডারেট মুসলিম ।  খুন খারাপি করা পাপ ।  
 - কিন্তু নাস্তিকদের মৃত্যুতে উল্লাস করাটা খুব সওয়াবের তাই না ?  
 - এই প্রশ্নের উত্তর আমি দেবো না ।  তোমার তো অনেক বুদ্ধি ,  বুঝে নিও যা হোক একটা । 
 - বটিটা রেখে আসো ।  আজকে চল আমরা একটি গান গাই ,  যে গানে রয়েছে মানবতার সুর ,  হীনমন্যতার দূর ,  দুজন মিলে একসাথে গাই চলো ,  তারপর তোমার ভালোবাসার গল্পটা আবার নতুন করে লেখা শুরু করবে ,  আমাকে দেখাবে ।  ভালোবাসা আর মানবতা যদি সবার মাঝে ছড়িয়ে দেয়া যায় ,  কত ভালো হয় ,  তাই না ?   
 রক্সি ভাবছে ,  এই কাফির ,  নাফরমান , মুরতাদ মেয়েটির সাথে আর সম্পর্ক রাখা উচিত কি  না ।  এতকাল যে কেন মনে হয় নি !  আসলে হুইস্কির প্রভাব ।  বিকেলে পুরো এক বোতল জ্যাক ড্যানিয়েলস সাবাড় করে দিয়েছে সে ।  নেশাটা কাটুক ,  তারপর সিদ্ধান্ত নেবে ,  ভাবে সে ।  
 সে ধীরপায়ে হাঁটতে হাঁটতে বটিটা রান্নাঘরে রেখে আসে এমন একটা জায়গায় ,  যেখানে অন্যদের খুঁজে পাওয়াটা প্রায় অসম্ভব ! 
   

                    




স্টোমাক ওয়াশ

  ( ১ ) 
একবার সবুজ সুন্দর এক দেশে খুব গোলোযোগ শুরু হলো ।  নির্বাচনের সঠিক এবং সর্বজনীন কাঠামো ঠিক করতে গিয়ে দু পক্ষের নেতারা  নিজেদের মতে অটল থেকে গোঁয়ার্তুমির চরম অবস্থানে গিয়ে দেশে এক অরাজক পরিবেশের সৃষ্টি করলেন ।  দেশটি তৃতীয় বিশ্বের এক উন্নয়নশীল দেশ ।  জনসংখ্যার আধিক্য আর  সন্ত্রাসের বিপুল আগ্রাসনে জনগণ পর্যুদস্ত ।  সরকার গঠনের এক বছর পর বিরোধী দলের ঘোষিত কার্যক্রমে সারা দেশে অবরোধ সৃষ্টি হয় ।  কেউ কাউকে ছাড়বে না ,  কঠিন চোয়ালবদ্ধ প্রতিজ্ঞা ।  সারাদেশে বিরোধী দলের পেট্রোল বোমা আর ককটেল বিস্ফোরণে কত মানুষের যে প্রাণ গেল ,  আহত হলো ,  তার লেখাজোখা নেই ।  তবে  সরকারী দলও বিজ্ঞ এবং ধূর্ত ভীষণ ।  তারা নিজেদের ছাত্র সংস্থাকে লাগিয়ে দেয় পেট্রোল বোমা ছুড়ে মারতে ,  যেন দোষটা প্রতিপক্ষের গায়ে লাগে ।  সব মিলিয়ে দুই দলের ভাংচুর ,  অগ্নিসংযোগ আর সহিংসতায় দেশের মানুষ পড়ে গেলো মহা বিপদে ।  কিন্তু বড় দুই দলের দুই নেতা এসব আমলে নিলে তো !  বিরোধী দলের নেতা খালেদ মিয়া আর সরকারী দলের শাইখ হাসান নিজেদের সুরম্য ভবনে আয়েশের সাথে থেকে টিভি অনুষ্ঠান দেখতেই নিমগ্ন রইলেন ।  সব মিলিয়ে দুইজনের দিন বেশ ভালোই কাটছিলো ।  একজন অবরোধ ডেকে গৃহবন্দিনী অবস্থায় সুরারসে মগ্ন থাকেন আরেকজন বার্ন ইউনিটে গিয়ে পোড়া রুগীদের দেখে কুম্ভিরাশ্রূ ফেলেন ।  কোটি কোটি মানুষের দেশে তারাই ছিলো সবচেয়ে নির্ভার এবং শারীরিক এবং মানসিক দিক দিয়ে প্রফুল্ল ।  
 বেশ কাটছিলো এভাবে দিন ।  একদিন খালেদ মিয়া তার অনুচরদের ডেকে পাঠান , 
 - অবরোধ কেমন চলছে ? 
 - খুবই ভালো স্যার ।  সারাদেশে আমাদের ছেলেরা জ্বালাও পোড়াও শুরু করেছে ।  হাইওয়ে থেকে চিপাগলি কিছুই বাদ নাই । 
 - খুব ভালো ।  মানুষ মারা যাচ্ছে কেমন ?  
 - বেশ ভালো ।  প্রতিদিনই তো দু - চারজন মরছেই
 - আমাদের দলীয় পত্রিকায় ভালো উঠে এসেছে তো ব্যাপারটা ?  
 - একদম !  মৃত ,  দগ্ধ ,  আধপোড়া মানুষের ছবি দেখিয়ে বলা হচ্ছে এগুলো সরকারী দলের কাজ ।  পাবলিক সেন্টিমেন্ট আশা করি দ্রুতই পরিবর্তিত হবে ।  
 - ভালো ।  এখন যাওতো আমার হুইস্কির বোতলটা নিয়ে এসো ।  
 - নিশ্চয়ই স্যার !  
 আজকে মন বেশ প্রফুল্ল খালেদ মিয়ার ।  পেট্রোল বোম জিনিসটা আসলেই দারুণ ।  স্বল্প খরচে বিশাল আউটপুট দেয় ।  হুইস্কি খেতে খেতে হঠাৎ করে তার মনে হয় তার পেটে আর জায়গা নেই ।  আজকে কি খুব বেশি খাওয়া হয়ে গেছে ?  না তো !  বোতলের অর্ধেকটা তো এখনও বাকি আছে ।  হলো কী তবে ?  ।  বুক ধরফর করছে ,  গলার কাছে কী যেন শক্ত হয়ে এঁটে বসে আছে ।  তিনি অসুস্থ বোধ করেন ।  ক্ষীন গলায় ডাকতে থাকেন তার পিএস কে ,  
  - এই নীলু ,  নীলু ! 
 স্যারের অবস্থাটা আঁচ করে নীলু তৎক্ষনাত ব্যবস্থা নেয়  ।  তাকে শহরের এক অভিজাত হাসপাতালে নিয়ে যায় ।  সমস্যাটা কী কারণে হয়েছে ডাক্তারের সাথে আলোচনা করতে গিয়ে সে শোনে খালিদ মিয়ার নাকি মদ এর ওভারডোজ হয়ে গেছে ।  এখন স্টোমাক ওয়াশ করতে হবে ।  
 - কিন্তু তিনি তো প্রায়শই মদ্যপান করেন ,  আগে তো এরকম কিছু দেখিনি ।  
 - আসলে বয়স হয়েছে তো ,  আগের দিন কি আর আছে ?   এখন সংযম দরকার ,  সংযম ।  
 - তো এই মুহূর্তে আমাদের করণীয় কী ? 
 - আগেই বলেছি ,  স্টোমাক ওয়াশ করতে হবে ।  
 - ঠিক আছে করেন ,  তবে বাইরের কোন লোক যেন এর সম্পর্কে কোন রকম খবর না পায় ?  
 - আপনি নিশ্চিত থাকুন ।  আমাদের হাসপাতালের একটা এথিকস আছে ।  কেউ জানবে না ।  
জবাব শুনে ঠিক পুরোপুরি আশ্বস্ত হতে পারলো না নীলু ।  ইতস্তত ঘুরে বেড়াতে থাকলো ।  
স্টোমাক ওয়াশের কার্যকালাপ এই শুরু হলো বলে !  ব্যাপারটা খুবই কষ্টকর ,  বিশেষ করে রোগীর এই বয়সে ।  রোগীর বয়স কত হবে ?  সত্তরের ওপর তো বটেই !  এই বৃদ্ধ বয়েসেও তার তেজ দেখে মুগ্ধ হলেন ডাক্তার ।   
রোগীকে শোয়ান হলো ।  তারপর  একটি নল ঢুকিয়ে দেয়া হলো তার গলার ভেতর ।  এরপর কলের পানির পাইপ থেকে সজোরে পানির ধারা প্রবিষ্ট হলো বিরোধী দলের প্রধান নেতা খালেদ মিয়ার ভেতরে ।  
আশ্চর্য !  এমন কাণ্ড ডাক্তার তার ইহজীবনে দেখে নি ।  পুরোদমে স্টোমাক ওয়াশ করা হচ্ছে ,  কিন্তু তরল তেমন বেরুচ্ছে না ।  কিছু একটাতে যেন আটকে গেছে ।  কী সেটা ?  ডাক্তার সাহেব আরো কিছু যন্ত্রপাতি এনে রোগীর শরীরে প্রবিষ্ট করলেন ।  কিন্তু কিছুতেই সেই আটকে থাকা পুরু জিনিসটার খোঁজ পেলেন না ।  তারা খুঁটিনাটি আরো কিছু পরীক্ষা করে পানির ফ্লো আরো বাড়িয়ে দিলেন ।  এইবার কাজ হয়েছে !  ঐতো বেরিয়ে আসছে একটি কাগজের মত কী যেন !  ওটা আসলে কী ?  তারা ভীষণ আগ্রহে জিনিসটা হস্তগত করে এর রহস্যটা উদঘাটনে শশব্যস্ত ,  এই সময় খালেদ মিয়া দ্রুত বিছানা থেকে উঠে ডাক্তারদের কাছ থেকে বস্তুটি হস্তগত করলেন ।  এবং আবার মুখে পুড়ে নিয়ে পেটের ভেতর চালান করে দিলেন ।  ডাক্তারদের হাজার নিষেধ অগ্রাহ্য করে খালেদ মিয়ার সাথের লোকজন তাকে নিয়ে চলে গেলেন হাসপাতালটি থেকে ।  বিমর্ষ মনে বসে রইলো চিকিৎসকগণ ।  তারা দারুণ  একটা কিছুর আভাস পাচ্ছিলো ।   কাগজটি কিসের হতে পারে ?  কেন তিনি সেটাকে এতটা গুরুত্ব দিলেন ?  আর এত বড় কাগজটি তার পেটের মধ্যে ঢুকলোই বা কেমন করে ? 
  ( ২ ) 
শাইখ হাসান বেশ উৎফুল্ল হয়ে তার অফিসে বসে আছেন ।  প্রতিযোগী দলটাকে এক বিন্দুও ছাড় দিতে চান না তিনি ।  দেখতে দেখতে এক বছর পেরিয়ে গেলো তাদের শাসনকার্য্যের ।  বাকি চারটা বছরও সেভাবেই কাটিয়ে দেয়া যাবে ।  খোস মেজাজে তিনি তার উপদেষ্টার সাথে কথা বলছিলেন ।  
 - দেশ কেমন চলছে মনে হয় ,  বলোতো ?  
 - খুবই ভালো স্যার ।  আন্দোলনকারীদের মোরাল ব্রেকডাউন হয়ে গেছে ।  এখন সন্ত্রাস আর গোলযোগ অনেক কমে গিয়েছে ।  মানুষ পুড়ছে না তেমন একটা ।  
 - আচ্ছা সেদিন যে আমি একজন অগ্নিদগ্ধ শিশুকে দেখতে গিয়ে কেঁদেছিলাম সেটা কি খুব আর্টিফিসিয়াল মনে হয়েছে ?  
 - প্রশ্নই ওঠেনা  স্যার ।  আপনি অনেক সুন্দর অভিনয় .  .  .  স্যরি ইয়ে মানে অনুভব করেছিলেন ।  দেশবাসী এই ক্রন্দন দেখে আপ্লুত হয়েছে ।  
 - খুব ভালো ! 
প্রসন্ন চিত্তে হাসলেন তিনি ।  
 - সবকিছু তাহলে চলছে ঠিকঠাক ?  
 - একদম !  এই হরতাল অবরোধকে বৃদ্ধাঙ্গুলি দিয়ে সবাই যার যার কাজ করছে ।  
 - ক্রসফায়ার ঠিক মতো চলছেতো ?  
 - খুব ভালো ভাবেই চলছে স্যার ।  প্রতিপক্ষের কর্মীদের প্রতিদিনই গ্রেপ্তার করে চলেছে আমাদের দক্ষ বাহিনীর লোকজন ।   
 - খালেদ মিয়া নাকি অসুস্থ্য তুমি শুনেছো ? 
 - জ্বী স্যার অবশ্যই ।  নেশা ভাং করে কি না কি হয়েছে এখন স্টোমাক ওয়াশ চলছে ।  অদ্ভুত ব্যাপারটা হলো ,  তার স্টোমাক ওয়াশের সময় একটা কাগজ নাকি ছিটকে বের হয়ে এসেছিলো ।  অদ্ভুত ব্যাপার ।  সবাই হতচকিত হয়ে গিয়েছিলো ।  
 - কী জিনিস সেটা জানো ? 
 - জানিনা স্যার ।  জানার আর কোনো উপায়ও নেই ।  তিনি .  .  . 
  ( ৩ ) 
 খালেদ মিয়া বিছানা থেকে ধাঁই করে উঠে কাগজটি উঠিয়ে নিয়ে গিলে ফেলে নিজের উদরস্থ করলেন ।  ডাক্তাররা নিষেধ করেছিলো ,  বৃথাই এসব !  তার মতো ভিভিআইপি পারসনের ওপর কথা বলবে এমন সাধ্য কার ?  তবু এক গোঁয়ার ডাক্তার তার কাছে জিজ্ঞেস করতে গেলো , 
 - ওটা কী স্যার ?  আপনার পেটে গেলে সমস্যা হতে পারে ।  
 - চোপ বেয়াদব !  খালি বড় বড় কথা !  
 বেচারা ডাক্তার মিইয়ে গেলেন ।  
 ওদিকে খালেদ মিয়ার বাড়িতে সবার মধ্যে চলছে প্রচণ্ড টেনশন ।  নেতা আবার কী অসুখ বাঁধিয়ে ফেললেন কে জানে !  খালেদ মিয়াকে দেখাচ্ছে অন্তস্বত্তা মহিলার মতো ।  পেটের ভেতরের পুরু কাগজটাকে তিনি পুত্রবৎ আদর করেন ।  এই জিনিসটা তার বিদেশে থাকা দুই ছেলেকেও দিতে হবে ।  ছেলেরা থাকে লন্ডন আর মালয়েশিয়ায় ।  তারা দেশে  যে পরিমাণ  দুর্নীতি করে ধনসম্পত্তি করেছে ,  তাতে তারাও একসময় কাগজটার মালিকানা পেয়েই যাবে ।  কাগজটা যেন খালেদ মিয়ার হৃৎপিণ্ডের মতো ।  আমরা চর্ব - চোষ্য কত কিছুই না খাই সবকিছুই শরীরে পুষ্টি যোগায় ,  আবার পরিপাককর্মের বিটকেলে কার্য্যক্রমে তা অপসারিত হয়ে যায় ।  কিন্তু এই কাগজটা ওসব পরিপাকতন্ত্রের ধার ধারে না ।  গ্যাঁট হয়ে বসে থাকে পেটের কোন এক জায়গায় ।  এটা একটা বিশেষ ধরণের কাগজ ।  এটা শরীরবৃত্মিক কোন কাজেই আসবে না ।  দুঃখী কাগজ ।  বসে থাকবে চুপচাপ ।  আর টুপটাপ করে তার চোখ থেকে জলনিসৃত হবে ।   
  ( ৪ )  
শাইখ হাসানের পেটে গোলমাল দেখা দিয়েছে ।  দিনে ৫ - ৬ বার বাথরুমে ছুটতে হয় ।  পেট খারাপ হওয়াকে সে ভয় পায় না ,  ভয় হচ্ছে ,  মলের সাথে যদি সেই কাগজটি বের হয়ে আসে !  বিতিকিচ্ছিরি কাণ্ড হবে একটা ।  তার সন্দেহ শঙ্কায় রূপ নিলো যখন মলত্যাগ করার সময় পায়ূপথে একটা খসখসে অনুভব হলো ।  অতি সাবধানীতেও শেষ রক্ষা হলো না ।  শেষ পর্যন্ত এটা মলের সাথে বের হয়েই আসলো ।  তাও ভালো ,  এটা এখনও কমোডে ভাসছে ।  শক্ত আর্ট পেপারে আঁকা কাগজ ।  সহজে বের হতে চায় না ।  বেচারা শাইখ হাসানের পায়ূপথে কি ঝঞ্ঝাটাই না গেলো ।  শাইখ হাসান মূল্যবান কাগজটিকে ধুয়ে - মুছে পরিষ্কার করে আবার গলা দিয়ে সেঁধিয়ে দিলেন ।  যদিও তা ছিলো নোংরা ,  পুরিষের গন্ধমাখা ,  তবুও শাইখ হাসানের একটুও কষ্ট হলো না গলাধঃকরণ করতে ।  রাজনীতির উচ্চশিখরে পৌঁছে গেলে কত রকম এটা - ওটা করতে হয় ,  আর এটাতো মামুলি ব্যাপার !  কাগজের অর্ধেকটা তার কাছে আছে ,  বাকিটুকু খালেদ মিয়া উদরস্ত করে ফেলেছে ।  শাইখ হাসান মনে মনে ভাবলেন ,  তার কাছ থেকে যে করেই হোক কাগজের বাকি অংশটা উদ্ধার করতে হবেই ।  তারপর সে হবে পুরো দেশের একমাত্র কর্ণধর ।  আইনশৃঙ্খলা বাহিনীকে নির্দেশ দেয়া প্রয়োজন খালেদ মিয়াকে কীভাবে আটক করে তার উদর থেকে বাকি অংশটুকু বের করে আনা যায় ।  এই মহামূল্য জিনিসটা পেলে আগামী পঞ্চাশটা বছর তাদেরকে আর কেউ ক্ষমতা থেকে নামাতে পারবে না ।  
  ( ৫ )  
নিয়ামতপূর প্রাথমিক বিদ্যালয়ে  " পরিবেশ পরিচিতি - সমাজ পড়ানো হচ্ছে  "  ।  পিএসসি পরীক্ষায় পাশ করতে হলে বাংলাদেশের ম্যাপ আঁকা ছাড়া কোন উপায় নেই ।  তরুণী শিক্ষিকা উপস্থিত ছাত্রবৃন্দকে শ্রেণীর কাজ দিলেন ।  
 - সবাই বাংলাদেশের একটা ম্যাপ আঁকোতো ! 
শ্রেণীর মেধাবী ছাত্ররা অনুরোধ করলো যেন না দেখে আঁকতে বলা না হয় ।  তারা তখনও অতটা পটু হয়ে ওঠে নি ।  তাদের অনুরোধে শিক্ষিকা দেখে আঁকার অনুমতি দিলেন ।  
 কিন্তু এ কী !  কোন বইয়েই দেশের  মানচিত্র নেই ।  ঐ অংশটা নিখুঁতভাবে কাটা ।  কে কাটলো ?  বিড়াল ?  ইঁদুর ?  কোন একজনের বই থেকে হয়তো বা পাতা ছিড়ে নেয়া হতে পারে ,  কিন্তু তাই বলে সবগুলোতেই ?  কারা  নিলো এসব ?  কারা এসব উদরস্থ করছে ?  বিমুঢ় হয়ে বসে থাকে ক্লাশের সবাই ।  
  ( ৬ ) 
মানচি্ত্রগুলো উড়ছে ।  উড়ে উড়ে পেরিয়ে যাচ্ছে সবুজ ঘাস ,  কঙক্রিট নগর ,  মেঠোপথ ,  টংয়ের দোকান ,  বালিকার হাসি ,  বালকের দুরন্তপনা ।  মানচিত্রগুলোকে আর খুঁজে পাওয়া যাচ্ছে না কোথাও ।  কোন মুদী দোকান বা লাইব্রেরি ,  সুপারশপ ,  ফুটপাথ সর্বস্তর থেকে মানচিত্র স্রেফ অদৃশ্য হয়ে গেছে ।  মানচিত্রগুলো একসাথে উড়ছে দুটি  নির্দিষ্ট গন্তব্যের দিকে ।  যেখানে গেলে তারা দেশের সবচেয়ে গুরুত্বপূর্ণ ব্যক্তির উদরে ঠাঁই পাবে পালাক্রমে ।  তারপর তাদের পেটের কোনো এক কোণে কোনমতে জায়গা করে নেবে ।  পুরোনো হয়ে গেলে ব্যাক আপ তো থাকছেই ।  
  ( ৭ ) 
মানচিত্রখেকো খালেদ মিয়া আর শাইখ হাসান একে অপরের কাছ থেকে তা ছিনিয়ে নেয়ার জন্যে যুদ্ধে লিপ্ত হয় ।  কিন্তু কেউ কারো সাথে পেরে ওঠে না ।  তাই তারা মানচিত্রটাকে দুই ভাগ করে ফেলার গোপন শর্তে একমত হয় ।  অবশ্য তাদের মধ্যে কোনো কথাবার্তা হয় না ,  তবুও তারা নীরব সন্ধিতে দেশটাকে দুইভাগ করে নেন ।  মানচিত্র তথা দেশকে গিলে ফেলার মত এমন শক্ত মানুষ আর কোথায় পাওয়া যাবে ?  লোহার তৈরি পাকস্থলী তাদের ।  সেখানে জমেছে কত মেদ ,  ঘাম ,  রক্ত ,  কান্না ইত্যাদি ।  মাঝেমধ্যে অবশ্য তরুণ সমাজ বিদ্রোহ শুরু করলে মানচিত্রটা তাদের গলায় এবং পেটে বেশ করে সেঁটে যায় ।  তখন বেশ হাঁসফাঁস লাগে ।  এটা অবশ্য তেমন কোনো সমস্যা নয় ।  তাদের প্রাজ্ঞ ডাক্তার তো আছেই !  স্টোমাক ওয়াশ করে সবকিছু উগলে দিয়ে নতুন একটা মানচিত্রের অর্ধাংশ গিলে তারা বেশ আমোদেই থাকেন ।  মানচিত্র; তথা দেশকে পেটের মধ্যে পুরে রাখলে মাঝেমাঝে বদহজম হয় বটে ,  তবে স্টোমাক ওয়াশ করে তা বের করে নিয়ে আরেকটি মানচিত্র গলাধঃকরণ করা কোন ব্যাপার নাকি ! 
দুই নেতার উদরস্থ হয়ে মানচিত্রগুলো নতুন এক দেশের সন্ধান পায় ,  যেখানে সবুজ নেই ,  কৃষাণীর হাসি নেই ,  ঝুম বৃষ্টি নেই শুধু আছে শুধু লোভী দুই নেতার হুকুমে মৃত মানুষদের ক্ষতবিক্ষত দেহ ।  ঠিক যেন দেশটার মতোই । 
 ক্ষতবিক্ষত ।  
  

                    




ক্রিপ

 লোকটা আমাকে দেখে এড়িয়ে যেতে চাইলো ।  কিন্তু আমিও তক্কে তক্কে ছিলাম ।  ঘাড় ধরে ,  কনুই দিয়ে একটা প্যাচ কষিিয়ে বগলদাবা করে ফেললাম ।  এখন সে আমার পূর্ণ নিয়ন্ত্রণে ।  পিস্তলটা পকেট থেকে বের করে তার মাথায় ধরলাম ।  ছয়টি গুলি আছে এখানে ।  প্রতিটাই আজকে তার শরীরে রোপন করে দেবো ।  লোকটা আমার কাছে কাকুতি - মিনতি করলো শুরু করলো তার প্রাণ বাঁচানোর জন্যে ।  আমার অবশ্য তাকে খুন করার কোন পরিকল্পনা ছিলো না ।  আমি  তাকে নিয়ে একটি পরীক্ষা করতে চাই ।  অসম্ভব যন্ত্রণা আর চাপের মধ্যে রেখে তাকে নিয়ে কিছু লেখাবো ।  আমি দেখবো কীভাবে বিষাদভোরে বিদীর্ণ হয় ছায়াশালিকের বুক ,  কোন সে সুরের মূর্ছনায় নেচে ওঠে প্যালিকনের দল ,  কাঠঠোকরাদের হুল্লোরে কার আকাশে রঙধনু ফুটে ওঠে ।  এসমস্ত অজানা দৃশ্যকল্প আমি অনুভব করতে চাই ।  লোকটা আমার কাছে অনুনয় করা শুরু করেছে ।  কোন অনুনয়ে কান দেবো না আমি ।  জীবনের কাছে পরাজিত হয়েছি প্রতিটি পদক্ষেপে ।  আমার শোবার ঘরে গোলাপী রঙের সুগন্ধী কাপড় দিয়ে শোভাবর্ধন করে না কেউ ।  সন্ধ্যে হলে সান্নিধ্য পাই না খোলাচুলের কোনো তরুণীর ।  আমি পরাজিত ।  পরাজয় স্বীকার করে নিলে অনেকেই নেতিয়ে পড়ে ,  আবার অনেকেই রুখে দাঁড়ায় ।  ক্ষ্যাপাটে হয়ে ওঠে ।  আমার মতো ।  আর তাই আমার সমস্ত অপূর্ণ ইচ্ছের সত্যি হবার সম্ভাবনা যে জাগাতে পারতো এমন একজনকে ধরে টর্চার করে সত্যি হতে পারতো  এমন গল্পগুলো লিখিয়ে নিলে তবেই আমার শান্তি ।  আমি তার চুল মুঠি করে ধরে ঝাঁকাই ।  খুব তো আমাকে এড়িয়ে চলেছো এতদিন !  আমি জানতাম একদিন তোমাকে কাছে পাবোই ।  আদায় করে নেবো আমার অসুন্দর কর্ণ ,  নাসিকা ,  জিহ্বা ,  চক্ষু ও ত্বকের অভিমানী আব্দারগুলো ।  আমার পঞ্চইন্দ্রিয় খুব ভুগেছে তোমাদের অবহেলায় ।  আজ তোমার পঞ্চ অঙ্গে আঘাত করে আমি বুঝিয়ে দেবো অবহেলার বেদনা । লোকটার কান ধরে আছি আমি সাড়াশি দিয়ে ।  লেখো ,  লিখতে থাকো আমার কানের অধরা শব্দাবলী ।  লেখা বন্ধ করলে ,  বা আমার অপছন্দের কিছু লিখলেই কানটা উপড়ে ফেলবো ।  স্টার্ট !   
 লোকটা লিখছে , 
 শব্দ .  .  .  আমি শুনেছি ঝিঝিপোকাদের কোরাস .  .  . আমি শুনেছি বিষণ্ণ মেঘেদের মৃদু গর্জন .  .  . আমি শুনেছি দেবশিশুদের ঘুমানোর সময়কার নাক ডাকা ।  আমি শুনেছি পিংক ফ্লয়েডের সম্মোহনী সাইকেডেলিক মিউজিক ,  রেডিওহেডের সেই একাকী লোকটার কথা ,  যে নিজেকে  ' ক্রিপ '  ভাবতো ।  মিস্টার বিগের ওয়াইল্ড ওয়ার্ডে গায়ককে ছেড়ে যাওয়া মেয়েটা বুনোমানুষদের পৃথিবীতে যেন হারিয়ে না যায় তার আকুতি ,  অথবা এরিক ক্ল্যাপটনের পুত্রকে নিয়ে লেখা গানটি ,  যেখানে স্বর্গের উদ্যানে মৃত সন্তানকে  আবারো খুঁজে পাওয়ার ইচ্ছে .  .  . আমি শুনেছি বর্ষায় এঁদো ডোবা থেকে ব্যাঙের বৃষ্টি আবাহনের ডাক .  .  . আমি শুনেছি .  .  . 
 - কী হলো ,  থামলে কেন ? 
 - আমি .  .  .  আমি শুনেছি দ্বিচারিণী প্রেমিকার সঙ্গমকালীন শিৎকার .  .  . 
 স্টপ !  আমার মাথার ভেতর যেন দাবানল শুরু হয়েছে , কোটি কোটি মগজকোষ যেন দাউদাউ করে জ্বলছ ।  আমি লোকটার ডান কান কেটে নেই নিপুন দক্ষতায় ।  সে উন্মাদের মতো তড়পাচ্ছে ।  দরদর করে রক্ত পড়ছে কানের ফাঁকা অংশটা থেকে ।  এখনই এমন করলে চলবে ?  খেলার তো কেবল শুরু !  
 তার নাকটা ধরি এবার সাড়াশি দিয়ে ।  নির্দেশ করি গন্ধ বর্ণনের ।  লোকটার লেখার হাত নেহায়েৎ খারাপ না !  কর্ণ অংশের লেখাটা বেশ পছন্দ হয়েছে আমার ।  সে লেখা শুরু করে , 
 আমি গন্ধ নিয়েছি ভোরে পড়ে থাকা শিউলি ফুলের ।  গন্ধ নিয়েছি বকুল ,  গোলাপ ,  জেসমিনের ।  শহরের পুরোনো অংশের মশলাসম্পন্ন খাবারের দোকানের পাশ দিয়ে যাবার সময় প্রাণ ভরে ঘ্রাণে অর্ধভোজন করেছি ।  বোনের নেইলপলিশের গন্ধে নেশা ধরে যেতো আমার ।  নেইল পলিশ রিমুভার তো আরো এক কাঠি সরেশ !  তবে এই ঘ্রাণ নাকি ক্ষতিকারক ।  
 আমি তার নাকে একসেরি একটা ঘুষি বসিয়ে দেই । 
 - কী লিখছো এসব ?  মোটেও ভালো হচ্ছে না ।  আরো উপমা এবং চরিত্র চাই ।  
 সে লিখতে থাকে , 
 বাচ্চাদের গায়ে তেল - জল - শ্যাম্পু - বেবি পাউডারের মিশ্রণে অদ্ভুত সুন্দর একটা গন্ধ পাওয়া যায় ।  পুরোনো কাপড় ঘাঁটতে গিয়ে ন্যাপথালিনের একটা প্যাকেট পেয়েছিলাম একবার ।  সেটার গন্ধও নেশা ধরানো ছিলো ।  মা ' র শরীরে একটা অদ্ভুত গন্ধ ছিলো ।  কিছুটা পাউডারের কিছুটা বিস্কুটের মতো ।  আর বাবার শরীরে ঘামের একটা ঝাঁঝালো ঘ্রাণ ছিলো ।  সেটাও খুব ভালো লাগতো ।  ভালো লাগতো বার্নিশে ,  শিরীষ কাগজ ,  নোসিলা ,  স্ট্রবেরি ,  ভ্যানিলার গন্ধ ।  আর ভালো লাগতো মাটির গন্ধ ।  বিশেষ করে তপ্ত রোদের পর বৃষ্টি নেমে এলে মাটির ভেতর থেকে একটা স্নিগ্ধ গন্ধ আসে ,  সে ঘ্রাণটা আমি খুঁজে ফিরি ।  আর .  .  . আর .  .  . 
 - লিখছো না কেন ?  নাকটা হারাতে চাও ? 
শাসিয়ে উঠি আমি ।  সে কাঁপা কাঁপা হাতে লেখে , 
 - আর ভালো লাগতো প্রেমিকার কাছ থেকে ছিনিয়ে নেয়া অন্তর্বাসের সোঁদা গন্ধ । 
এমন কিছুর জন্যেই অপেক্ষা করছিলাম আমি ।   ' পারভার্ট !  '  চিৎকার করে উঠে তার নাকে সজোরে ঘুষি চালিয়ে দিই ।  
 যাক ,  খেলার প্রথম দুই রাউন্ড ভালোভাবেই শেষ হলো ।  এখন বাকি রইলো জিহবা ,  চক্ষু আর ত্বকের পালা ।  রক্তে প্লাবিত তার দেহ ।  কান আর নাক ভচকে অদ্ভুত দেখাচ্ছে তাকে ।  আমি তাকে কিছুক্ষণ বিশ্রাম নেবার সময় দেই ।  
 - কেন এমন করছো আমার সাথে ?  কী আমার অপরাধ ? 
 - তোমার অপরাধ বয়ানের জন্যে এখনও তিন রাউন্ড বাকি ।  এখন লিখে ফেলো চটপট যা যা খেয়ে রসনা তৃপ্ত করেছো ।  
 - এই লিস্টে কোন কাব্যিকতা করতে পারবো না বলে দিচ্ছি ।  শুধু লিস্ট ধরে লিখে যাবো । 
অনুনয় প্রকাশ পায় তার কথায় ।  আমি ঠাস করে তার গালে একটা থাপ্পর মারি ।   " কাব্যিকতা করতে পারবি নে মানে !  করতে তোকে হবেই ।  আমি কাব্যিকতা করতে যেয়ে উষ্টো খেয়ে পড়ে গিয়ে সবার সামনে অপদার্থ হিসেবে বিবেচিত হয়েছি ।  আমার হয়ে তোকেই কাজটা করে দিতে হবে বুঝলি ?  নে শুরু কর ।  " 
  - খাবার মধ্যে আমার সবচেয়ে পছন্দের বিরিয়ানি ।  ঢাকা শহরের সব ভালো ভালো বিরিয়ানির দোকানে আমি খেয়েছি ।  নান্না মিয়ার দোকান তো এখন প্রতি পাড়ায় পাড়ায় দেখা যায় ।  ওদের মূল শাখাটা ,  বেচারাম দেউরী অথবা চানখারপুলেরটার স্বাদ তুলনাহীন ।  পরিমাণেও বেশি দেয় ওরা ।  আর থাকে দু দুটো খাসীর মাংসল মাংস ।  অমৃত !  মক্কা বিরিয়ানির নাম শুনেছিলাম ,  খেয়ে দেখেছি ,  খারাপ না ।  স্টারের কাচ্চি চমৎকার ,  শুধু খাবার সময় একটু বেশি লবণ নিতে হবে ।  পুরান ঢাকার কলকাতা কাচ্চির স্বাদ অপূর্ব ,  তেল - ঝালও কম বলে হজমে সুবিধা হয় ।  খুলনার দৌলতপুরে হারুন হোটেলের খাবার যে না খেয়েছে সে বিশাল কিছু মিস করেছে ।  আমরা যখন খেতাম ,  মাত্র ত্রিশ টাকায় পেটচুক্তিতে ভাত ,  কচু শাক আর খাসীর মাংস অথবা ইলিশ মাছ ভাজা খাওয়া যেতো ।  পোলাপান এমনই খাওয়া শুরু করেছিলো যে সে পেটচুক্তিতে ভাতের সিস্টেম বাদ দিয়ে দুই প্লেটের পর প্রতি প্লেটের জন্যে আলাদা দাম ধার্য্য করেছিলো ।  মোহাম্মদপুরের বিহারীদের চাপ আর কাবাবের কথা তো সবারই জানা ।  আর .  .  . 
 - আর কী ?  
 - আর মনে করতে পারছি না !  এত কিছু একসাথে মনে পড়ছে ,  যে কিছুই গুছিয়ে লিখতে পারছি না ।  
 - দরকারও নেই লেখার ,  বলার ।  আমি তার জিহবাটায় হালকা একটা পোঁচ দিয়ে দ্বিখণ্ডিত করে ফেলি ।  চরম টর্চার সহ্য করেও সে টিকে আছে কী ভাবে !  আমি তো ভাবতেই পারি নি সে তিন রাউন্ড শেষ করতে পারবে !  আর মাত্র দুই রাউন্ড বাকি ।  এবার ত্বকের পালা ।  
 - আমি সারাজীবন এমন একটা স্পর্শের কথা কল্পনা করে কাটিয়ে দিতে পারবো ,  যে স্পর্শে মুছে যাবে আমার সান্ধ্যকালীন বিমর্ষতা ,  দুপুরের ঘুম বুদবুদ থেকে বেলুন হয়ে একটা তিন ঘন্টা ব্যাপী আরামদায়ক সিয়েস্তার আয়োজন করে ফেলবে ।  আমি সারাজীবন এমন একটা স্পর্শের কথা কল্পনা করে কাটিয়ে দিতে পারবো ,  যে স্পর্শে আমার শুষ্ক ত্বকের রুক্ষতা নিমিষেই মুছে গিয়ে মোলায়েম হয়ে যাবে ।  সেই মোলায়েম ত্বকের ওপর একটা দিকহারা দেশান্তরী পাখি বসে ওম নেবে ।  সে তার ঠোঁট দিয়ে আমাকে আলতো করে ছুঁয়ে দেবে ।  একটা প্রজাপতি এসে তার সাথে মিতালী করবে ।  এমন একটা স্পর্শের জন্যে আমার খুব তৃষ্ণা হয় ,  যেখানে আলতো করে ছোঁয়া থাকবে সেটা অনুভূত হয় কী হয় না এমন দ্বিধাদ্বন্দ্বের মধ্যে পড়ে ঘুরপাক খাবে ।  আর বারবার সেই আলতো স্পর্শটা ফিরে ফিরে এসে ত্বকদরোজায় কড়া নেড়ে জানলা দিয়ে উঁকি দিয়ে দুষ্ট খরগোশের মত দুর্দান্ত গতিতে পালিয়ে যাবে .  .  .  হারিয়ে যাবে ।  আমি সেই স্পর্শটা খুঁজে খুঁজে যাবো ,  সেই অলীক অনুসন্ধানে আমার ভেতরের রোমকূপেদের গোড়ায় জমবে জল ,  আমি পরিশ্রান্ত হবো ,  আমি ঘেমে নেয়ে যাবো ,  যেন সেই স্পর্শটাকে আর্দ্রতা দিয়ে ধরে রাখতে পারি ।  পারি কি না পারি সেই স্পর্শ আমার চাই .  .  . 
 - চাইলেই কি আর সব পাওয়া যায় ?  ব্লেড দিয়ে তার পিঠ চিড়ে দিলাম আমি ।  খেলার আর একটা মাত্র রাউন্ড বাকি ।  চক্ষু ।  তুমি চক্ষু খুলে দেখো .  .  .  আজ অন্ধকার একা নয় চোখের নীচে .  .  .  বাপ্পাদার গান ।  
  - নাও ,  শুরু করো তোমার চক্ষু অভিযানের বর্ণনা । 
হঠাৎ সে বসা থেকে সটান দাঁড়িয়ে যায় ।  আমি তার এই আচম্বিত আচরনে হতভম্ব হয়ে যাই ।  শরীরে এত কাটাকুটি ,  রক্ত তারপরেও সে দাঁড়ালো কীভাবে !  তার কি একটুও ব্যথা লাগছে না ?  
 - খেলার শেষ দানটা আমিই দেই কী বলো ?  আমি তোমার ছায়া ,  এটা নিশ্চয়ই বলে দিতে হবে না !  এই মুহূর্তে আমি দেখছি আমার কায়াকে ,  তোমাকে ।  একটা পরাজিত মুখ ।  বিষণ্ণতা মানুষকে সুন্দর করে ।  আর তোমাকে করেছে কুৎসিত ।  হ্যাঁ তুমিই রেডিওহেডের সেই গানের  ' ক্রিপ '  যে নিজেকে বলে  " আই ডোন্ট বিলং হিয়ার "  !  নিজের ছায়ার ওপর নানা কসরৎ করে রক্ত ঝরাতে চেয়েছো ,  অসম্ভব জেনেও ।  কারণ এছাড়া তোমার আর কোনো গতি নেই ।  তুমি পলকা এবং দুর্বল ।  কারো সাথে মারামারিতে জিততে পারতে না ।  তুমি চেয়েছিলে পঞ্চইন্দ্রিয়ের সবটুকু স্বাদ উপভোগ করতে ।  কিন্তু তোমার পক্ষে সম্ভব না ।  কারণ ,  তুমি চোখে প্রায় দেখোই না ।  তোমার পেটে ভারী খাবার সয় না ।  তোমার ত্বকে একটু চোটেই ফুঁসকুড়ি ওঠে ,  আর রয়ে যায় অনেকদিন ।  তুমি কানেও কম শোনো ।  তোমাকে দিয়ে কিচ্ছু হবে না ।  তুমি এতটাই হতোদ্যম হয়ে পড়েছিলে ,  যে শেষপর্যন্ত নিজের ছায়াকেই জাগিয়ে তুললে ।  তুমি একটা জিনিসই কিছুটা পারতে তা হলো ,  লেখালেখি ।  কিন্তু অনেকদিন যাবৎ লিখতেও পারছিলে না ।  তাই আমাকে তলব করে এক ঢিলে দুই পাখি মারার মতো পঞ্চ ইন্দ্রিয়ের স্বাদ নেবার পাশাপাশি লেখার কাজটাও করিয়ে নিতে চেয়েছিলে ।  কিন্তু হায় !  ছায়ার কী শরীর থাকে ?  এতক্ষণ ধরে টর্চারের অনুকরণ অবশ্য বেশ ভালোই করেছিলে ।  আর নিজে নিজে আউরে যাচ্ছিলে যা তাও বেশ ভালো হচ্ছিলো ।  কিন্তু এসব কিছুই শেষপর্যন্ত তোমার দখলে থাকবে না ।  খাতা আর কলম রাখা আছে ।  ইচ্ছে হলে কিছু লেখার চেষ্টা করে দেখতে পারো ।  
হঠাৎ সব আলো নিভে যায় ।  আমি আমার ছায়াকে হারিয়ে ফেলি ।  হারিয়ে খুঁজি ।  কোথায় গেলে তুমি ?  প্লিজ ফিরে আসো !  অন্ধকার ঘরে আমার আর্ত কন্ঠস্বরের প্রতিধ্বনিটা খুব ভূতুরে আর অদ্ভুত শোনায় ।   


                    




ভায়োলেন্স ড্রেইন

 আমার বুকের মধ্যে প্রতিদিন গোখরা সাপের বিষ জমে ।  রক্ত হয়ে যায় জমাট বাধা কালো বরফির মতো পিণ্ড ।  এত বিষ আমি উগড়ে দেবো কোথায় ?  শিরায় শিরায় রক্তের বদলে বিষ ,  সিনায় সিনায় পলাতক সাহসের চোরাটান ।  আমার অক্ষম সাহস শরীর ও মন থেকে বের হয়ে গিয়ে ভীতমুখে জানায় ,  সে আসতে চায় আমার কাছে ।  কত দূরের সেই ডাক .  .  . আবছা হতে হতে আমার কাছে আসতে গিয়ে মিলিয়েই যায় প্রায় ।  আমি শুনি কী শুনি না .  .  . বড় ইচ্ছে করে সকল দ্বিধা ছুড়ে ফেলে তার সাথে সাথে পথ চলতে ।  কিন্তু আমি পারি না ।  দেহের ভেতর বিষ জমে জমে আমাকে জীবন্মৃত করে ফেলেছে ।  এই বিষ দৃশ্যমান নয় ।  আমি জানি না তার আকার ,  রঙ ।  তাতে কী !  বিষাদ এবং অক্ষম ক্রোধের উপজাত এই বিষ যেন পণ করেছে আমাকে নাস্তানাবুদ করে ছাড়বেই ।  এই বিষে মিশে আছে ধর্ষিতা তরুণীর রক্ত ,  তার বাবা মার কান্না ।  এই বিষে মিশে আছে কলেজপড়ুয়া উচ্ছল প্রাণবন্ত সেই কিশোরের হাহাকার ,  যার বিকেল বেলায় মাঠ দাপিয়ে ফুটবল খেলার কথা ছিলো ,  অথচ এখন হাসপাতালে শুয়ে আছে দুর্বৃত্তদের আঘাতে হারানো পায়ের স্মৃতি নিয়ে ।  অথবা সেই লোকটি ,  ব্যাংক থেকে নিজের সঞ্চয় নিয়ে ফেরার পথে ছুরিকাহত ,  তার সর্বস্ব হারানোর চিৎকারে বেড়ে চলে আমার বিষের কাঁটা ।  এত ভার আমি বইবো কী করে ?  আমি যে আর পারি না !  অন্তস্থ গরলের বুদবুদ পেট - বুক হয়ে আমার গলার কাছে এসে থমকে গিয়ে চেপে ধরে ।  এত বিষ আমি উগড়াবো কোথায় ?  
  গত কয়েকমাস ধরে আমি প্রবল মানসিক বিপর্যয়ের মধ্য দিয়ে যাচ্ছি ।  আমার চোখের সামনে একজনকে খুন হতে দেখেছিলাম ।  ব্যাপারটা খবরের কাগজে পড়লে স্রেফ একটা সংখ্যাই পড়তাম আমি হয়তো ,  যেমন  " পান্থপথে ছিনতাইকারীর  ছুরিকাঘাতে একজন নিহত "  ।  এ তো কোনো ব্যাপারই না !  মাত্র একজন নিহত ।  আমি হয়তো সকালের নাস্তার সাথে খবরের কাগজটা হাতে নিয়ে খেলা আর বিনোদনের পাতায় চলে যেতাম পরমুহূর্তেই ।  ডিমের কুসুমটা আয়েশ করে পাউরুটির সাথে মাখাতে গিয়ে  " কাওরানবাজারে জোড়া খুন "  দেখে হয়তো বা ইশ বা আহা উহু জাতীয় কোন শব্দ করে টিভির চ্যানেল পাল্টাতাম ।  কিন্তু সেদিন আমি চোখের সামনে একজনকে খুন হতে দেখে ,  তার যন্ত্রণাকাতর মুখ ,  হাত দিয়ে পেট চেপে রেখে রক্তক্ষরণ বন্ধ করার ব্যর্থ চেষ্টা ,  সর্বোপরি চোখের সেই নীরব আকুতি ,  তার নিঃশ্বাসেরা বিশ্বাস ভঙ্গ করে চলে যাচ্ছিলো ,  এমন অবস্থায় খুব কাছে থেকে কাউকে দেখলে মানসিক বিপর্যয় ঘটা অস্বাভাবিক কিছু না ।  এখন পত্রিকায় এরকম কোনো খবর দেখলে ,  যা মানবিকতার পরিপন্থী;খুন , জখম ,  ধর্ষণ ,  ইত্যাদি চোখে পড়লেই আমার নিঃশ্বাস ঘন হতে থাকে ,  মুষ্টিবদ্ধ হয় হাত ,  আমার ইচ্ছে করে খুনী ,  ধর্ষক; এমন গুরুতর অপরাধীদের নিজের হাতে শাস্তি দিতে ।  সেইদিনের প্রত্যক্ষ করা ঘটনাটি আমার জীবন আমূল বদলে দিয়েছে ।  আমরা যারা নিরীহ মানুষ ,  যাদের জীবনে তেমন কিছু ঘটে না কখনো ,  তাদের ওপর মানুষরূপী দানবদের এই সহিংসতা মেনে নিতে পারি না কোনভাবেই ।  খবরের কাগজে এমন ঘটনাগুলোর শিরোনামে ব্যবহৃত সংখ্যাগুলোকে শুধুই সংখ্যা হিসেবে দেখি না এখন আর ।  প্রতিটি মৃত্যুর পেছনে রয়েছে প্রাণবন্ত একটি জীবন ।  আমি খবরের কাগজে শুধু সংখ্যা না ,  জীবন পাঠ করি ।  মৃত্যু আমার কাছে জীবনের স্মারক হিসেবে ধরা দেয় ।  আমাদের তিলেতিলে গোছানো জীবনকে অনাকাঙ্খিত মৃত্যু এসে এক লহমায় নেই করে দিবে ,  এতই সহজ ব্যাপারটা ?  আমি মেনে নিতে পারি না কোনোভাবেই ।  আমার হৃৎস্পন্দন বেড়ে যায় ,  বৃদ্ধি হয় রক্তচাপ ,  কপালের ওপর বিন্দু বিন্দু ঘাম জমে ।  
  - তুই খবরের কাগজ পড়া বাদ দে ।  এসব পড়ে কোনো লাভ নেই ।  খামোখা নিজের ওপর প্রেসার নেয়া ।  
আমার অগ্রজ  ' তুতো ভাই শাহীন আমাকে পরামর্শ দিলেন ।  
 - না ,  আমি খবরের কাগজ পড়া বাদ দেবো না ।  এসব এড়িয়ে চলা মানে অস্বীকার করে চলা ।  আমি কিন্তু খুব খুঁটিয়ে খুঁটিয়ে এই খবরগুলি পড়ি ।  এ থেকে সৃষ্ট শারিরীক এবং মানসিক সমস্যার কথা জেনেও ।  কেন জানো ? 
 - কেন ? 
 - আমি একবারের জন্যে হলেও প্রতিশোধ নিতে চাই ।  আমাদের ঢিমেতালে চলা করাপ্টেড বিচার ব্যবস্থার কথা তো জানাই আছে ।  ওরা কখনই সুবিচার এনে দিতে পারবে না ।  তাই আমি অন্তত একবার প্রতিশোধ নিতে চাই ,  নিগৃহতদের হয়ে । 
 - এর সাথে খুঁটিয়ে পড়ার কী সম্পর্ক ? 
 - আমি দেখি এমন কোন ঘটনা আমার আশেপাশে ঘটছে কী না ।  অপরাধীর কাছে কোনভাবে যাওয়া যায় কী না ।  যদি আমার আয়ত্তের মধ্যে থাকে তবে আমি প্রতিশোধ নিয়েই ছাড়বো ।  
 - কীভাবে প্রতিশোধ নিবি ?  খুন করবি ? 
 - খুন - অঙ্গহানি - আহত যেকোন একটা করবোই ।  
 - খারাপ না ব্যাপারটা ।  এটার সঙ্গে আমিও যুক্ত হতে চাই ।  
 - সত্যি ?  তাহলে তো খুব ভালো হয় ।  আসলেই ,  বুঝেছো এভাবে আর কতকাল নতজানু হয়ে থাকবো ?  তোমার সমর্থন পেয়ে বেশ চাঙা অনুভব করছি ।  এখন থেকে তাহলে তুমিও খবরের কাগজে খুন - ধর্ষণ বা এরকম অন্যান্য সংবাদগুলো মনোযোগ দিয়ে পড়ো ।  খেয়াল রাখবে ,  আমাদের আশেপাশে এমন কিছু ঘটছে কী না ।  
 - খেয়াল রাখবো । 
তার এই আশ্বাসে আমি সাহস পাই ।  শরীরে জমে থাকা বিষ আক্রান্ত রক্তপিণ্ডগুলো যেন একটা তরলতা পায় ।  আমি বেশ হালকা অনুভব করি ।  
 এক মাস পার .  .  . 
 আমাদের মধ্যে কিছুটা অসহিষ্ণুতা দেখা দিয়েছে ।  এখন আর ওই ধরণের কোন খবর পড়লে আমি অসুস্থ বোধ করি না ।  ওরকম কোনো খবরের শিরোনাম দেখলে উত্তেজিত হই বরঙ ।  কোথায় খুন হলো বা কে মারা গেলো এসবের চেয়ে বেশি গুরুত্বপূর্ণ কোথায় ঘটলো ঘটনাটি ।  আমাদের কাছেপিঠে কিছু ঘটে না বলে মনমরা হয়ে থাকি ।  আর হাতের মুঠো আরো শক্ত হতে থাকে প্রতিজ্ঞার দৃঢ়তায় ।  আমাদের এই ছোট্ট সবুজ দেশটায় এত বেশি অনাচার ,  অবিচার ,  সহিংসতা .  .  . বিচারব্যবস্থার কম্ম নয় সবগুলোর সুরাহা করা ।  তাই আইন নিজের হাতে তুলে নিবো আমরা ।  মুছে দেবো অকালপ্রয়াত ছেলের জন্যে ক্রন্দনে বেদনাবিহবল মায়ের অশ্রূ ।  ধর্ষিতা কন্যার বাবাকে ধর্ষকের পুরুষাঙ্গ উপহার দিয়ে উচিত বিচারের দৃষ্টান্ত স্থাপন করবো ।  এসব চিন্তা আমাকে উদ্দীপ্ত করে ।  ফলে আমার মানসিক সমস্যাটা অনেকটাই কেটে যায় ।  শরীরের ভেতর মওকা পেয়ে জাঁকিয়ে বসা বিষটুকু নেমে যায় ।  আমি এবং শাহীন ভাই এসব নিয়ে আলোচনা করি ।  
 - নিখোঁজের চারদিন পর স্কুলছাত্রের লাশ উদ্ধার । 
 - কোথায় ? 
 - ঢাকাতেই ।  তবে ধামরাইয়ে ।  
 - বাদ ।  মিরপুর স্পেসিফিক্যালি মিরপুর এক নংয়ে কিছু পাও কী না দেখো ।  আর আমাদের এলাকায় হলে তো কথাই নেই ! 
 - ফটিকছড়িতে সিএনজি চালক খুন ।  ধুর ! 
 - ফটিকছড়িটা কোথায় ? 
 - চট্টগ্রাম । 
 - শিক্ষকদের মারপিটও ভৎর্সনায় স্কুল ছাত্রের আত্মহত্যা ।  বাগেরহাটে ।  
 - ধুর !  ধুর ! 
 হঠাৎ করে আমি আমাদের এই কর্মপ্রক্রিয়া এবং পরিকল্পনার মাঝে একটা গলদ আবিষ্কার করি ।  এর আগে এসব খবর পড়লে আমি যন্ত্রণা অনুভব করতাম ।  মানুষ কেন এত নিষ্ঠুর ,  মানুষ কেন মানুষের ওপর এত নিষ্ঠুরতা দেখায় এসব ভাবনা আমার মনটাকে তিক্ত করে দিয়ে বিষের মত প্রতিক্রিয়া দেখাতো ।  আমি চাইতাম পৃথিবীতে মমতার মেঘ থেকে বৃষ্টি নামুক ,  তাতে স্নাত হই আমরা সবাই ।  কিন্তু এখন , অবচেতন মনেও কি আমি চাইছি না , আমার এলাকায় খুন - ধর্ষণ বা এরকম ভয়াবহ কোন অপরাধ সংঘটিত হোক ?  ব্যাপারটা আসলে এভাবে দেখা উচিত ছিলো ,  ওসব অপরাধ কমে আসুক ,  আমাদের এলাকাতেও না আসুক ।  কিন্তু আমরা এখন যেন নিজেদের বীরত্ব এবং শক্তিমত্তা পরখ করে দেখতে এতটাই উৎসুক ,  কোন অপরাধকর্মের বিবরণ পড়ে ওটা আমাদের এলাকার মধ্যে না পড়লে ক্ষেপে যাই ।  
 - সাতক্ষীরায় কিশোরীকে গণধর্ষণ । 
শাহীন ভাই বিরক্ত মুখে পড়ে শোনালেন । 
 - বাড্ডায় ট্যাক্সিক্যাব চালক খুন ।  কাম অন ম্যান !  সব অপরাধীরা অন্য এলাকায় থাকে কেন ?  এটা কেমন কথা !  আমাদের এলাকাতেও কিছু থাকতে পারতো ।  
নিজেকে আমার এ্যাকশন সিনেমার দুর্ধর্ষ নায়কের মতো লাগে ।  যে অপেক্ষা করছে ভিলেনের আগমনের । 
 - আমাদের এলাকায় একবার ঘটুক না এরকম কিছু !  একদম সাইজ করে দেবো !  
 - খুনের বদলা খুন ।  ধর্ষণের বদলে লিঙ্গ কর্তন ।  নো মার্সি । 
চোয়ালবদ্ধ প্রতিজ্ঞা আমাদের ।  
 আমি আবারও আমাদের গলদটা দেখতে পাই ।  আক্রান্তদের প্রতি সহানুভূতি এখন কাজ করছে না সেরকম ।  গলা অবধি জমে থাকা বিষ উগরানোর অপেক্ষায় নেই ।  আমরা চরমতম ভায়োলেন্স দ্বারা অবসেসড হয়ে আছি ।  কবে এরকম ঘটবে আমাদের এখানে ,  কবে ?  কবে আমরা সবার সামনে উদাহরণ হয়ে দাঁড়াবো ?  দূর ছাই ,  এটা কোনো গলদ না ।  গলায় বিষের থলি নিয়ে কোঁকানোর চেয়ে এই নায়ক হবার পরিকল্পনা হাজার গুণ ভালো ।  দিনে দিনে জমেছে অনেক চর্বি আর মাংস আমাদের শরীরে ।  ওগুলো টগবগ করে ফুটছে ।  শরীর থেকে বের হয়ে আসতে চাইছে ।  মানুষমাত্রই কি সুযোগের অভাবে নিরীহ ?  আমরা ন্যায়বিচার কায়েমের জন্যে বেশি উৎসুক নাকি সহিংসতার মাধ্যমে নিজেদের অতৃপ্ত খুনে স্বভাবকে স্বীকৃতি দিতে যাচ্ছি ?  একবার কোথায় যেন পড়েছিলাম ,  প্রতিটি মানুষেরই ভায়োলেন্সের চাহিদা রয়েছে ।  ছোটবেলায় সে চাহিদা পূরণ করা হয় খেলনা অস্ত্রাবলী দ্বারা ,  আর বয়স হলে সাইকো অথবা এ্যাকশান জাতীয় সিনেমা দেখে ।  এইভাবে কামার্ত ভায়োলেন্সকে পাচার করে শরীরের ভার লাঘব করার পদ্ধতিকে বলা হয় ভায়োলেন্স ড্রেইন !  আমরা কি তবে আমাদের ভায়োলেন্সের চাহিদাকে পূরণ করার জন্যে মিছে ন্যায়বিচারক সাজছি ?  গোল্লায় যাক ওসব চিন্তা ভাবনা ।  আমি উত্তেজিত হয়ে রহিত করে দেই ভাবনাগুলো ।  
 হঠাৎ একদিন আমাদের চাহিদামতো একটি খবরের সন্ধান পাই ।   " মিরপুরের পাইকপাড়ায় খেলা নিয়ে দ্বন্দ্বে কিশোর খুন "  ।  আমি উত্তেজনায় প্রায় দাঁড়িয়ে পড়ি !  আরে ,  এ তো আমাদেরই এলাকা !  শাহীন ভাইকে ডেকে বিস্তারিত পড়ে শোনাই খবরটা ।  নিহত কিশোরের বয়স চৌদ্দ ।  খুনীর বয়স সতেরো ।  খুন করা হয়েছে পিস্তল দিয়ে ।  খুনীর বাবা প্রভাবশালী লোক হওয়ায় পুলিশ না কি কোনরকম ট্যাঁ ফো করছেন না ।  সে না করাই ভালো ।  আমরা আছি কেন তাহলে ?  ভয়ানক পৈশাচিকতা অনুভব করি আমি নিজের ভেতর ।  
 - কাজ শুরু করে দেয়া দরকার । 
গম্ভীর মুখে শাহীন ভাইকে বলি । 
 - হ্যাঁ ।  জিনিসপাতি যোগাড় করতে হবে আজকের মধ্যেই । 
কী কী জিনিস লাগবে তার একটা লিস্ট করি আমরা ।  কীভাবে হত্যাকাণ্ড সংঘটিত হবে তার পরিকল্পনা করি ।  
 যথাসময়ে শাহীন ভাই প্রয়োজনীয় জিনিসগুলো নিয়ে আসেন ।  সবকিছু ঠিকঠাক ।  একটু পরেই কাজে নেমে পড়বো ।  শাহীন ভাই অর্ডার দিয়ে বেশ চমৎকার একটা কাকতারুয়া বানিয়েছেন ।  সাথে দুটো খেলনা পিস্তলও কিনে এনেছেন ।  একদম আসল পিস্তলের মত শব্দ হয় ।  ফটাস ফটাস !  ঢিশিয়া ঢিশিয়া !  কাকতারুয়াটিকে দশ মিটার দূরে রেখে আমরা গুলিবর্ষণ করি তার ওপর ।  ঢিসা ঢিসা !  খুনের বদলে খুন ।  এটাই তোর প্রাপ্তি ।  ঢিশিয়া !  
দেখুন ,  আপনারা আবার ভাববেন না যে আমরা ভয় পেয়েছি বা আমাদের মুরোদ নেই বাস্তব জীবনের সত্যিকারের ভিলেইন এলাকার প্রভাবশালী নেতার সন্তানকে খুন করার ।  অবশ্য ভাবতেও পারেন সেরকম ,  ভাবতে তো আর বাধা নেই !  কী আর করা !  আমি কাকতারুয়াটিকে আবার মারতে গিয়ে দেখি গুলি শেষ হয়ে গেছে !  


                    




ছায়ার নিবাস

 তারা দুইজন বসে ছিলো এই ভীড়বাট্টা ,  কংক্রিট অরণ্য ,  আর তেলজলঘামের শহরের একটি হ্রদের ধারে ।  জলের কাছে এলে তাদের বিক্ষিপ্ত মন কিছুটা স্বস্তি পাবে বলেই সপ্তাহের শেষ কর্মদিবসে এখানে তাদের আগমন ।  যুবকদ্বয়ের মনের বিক্ষিপ্ততা এবং হতাশার কেন্দ্রে রয়েছে লিখতে না পারার কষ্ট ।  অনেকদিন ধরেই তারা কিছু লিখতে পারছে না ।  তারা গল্প খুঁজেছিলো ঝাউবনের সামুদ্রিক হাওয়ায় ,  তারা গল্প খুঁজেছিলো প্রান্তিক মানুষের ব্রাত্য নিত্যনৈমিত্তিকে ,  তারা নতজানু হয়ে প্রার্থনা করেছিলো নক্ষত্রনিবাসে ,  তাদের এই আকুল আকুতির জবাবে তারাগুলো শুধু মিটমিট করে হেসেছিলো ।  এভাবে নানারকম অবজ্ঞা ,  টিটকিরি আর ভর্ৎসনায় পিছু হটে তারা ফিরলো জলের কাছে ।  পুড়ছে নিকোটিন ,  ক্যাফিনের প্রভাবে তারা আলতো করে ঝেড়ে ফেলে দিতে চায় কর্মদিবস থেকে অর্জিত ক্লান্তি ।  তারা দুইজন লেখক ,  রাশেদ আর রিফাত ,  রাইটার্স ব্লকে আক্রান্ত হয়ে হ্রদের ধারে বসে হতাশা বিনিময় করছিলো ।  
 - পেইন  , বড় পেইন রাশেদ ভাই ।  এখন আফসোস হচ্ছে কেন যে লেখালেখি শুরু করেছিলাম !  
 - তোমাকে কী আর বলবো ,  আমার নিজেরও তো একই অবস্থা ।  খারাপ সময় আসতেই পারে কিন্তু এত দির্ঘস্থায়ী হবে তা ভাবি নি ।  
 - আমি সেদিন লেখার চেষ্টা করেছিলাম ।  দশ লাইন লেখার পর দেখি তিন বার  ' তারপর '  লিখেছি ।  ছুড়ে ফেলে দিয়েছিলাম কাগজটা ।  
 - চলো উয়ারি বটেশ্বরের দিকে যেয়ে কয়েকদিন কাটিয়ে আসি ।  ওখানে বেশ ভালো জঙ্গল আছে ।  বিভূতির  ' আরণ্যক '  ফ্লেভার পাওয়া যাবে বেশ ।  
 - আর তারপর গড়গড়িয়ে গল্প বেরুতে থাকবে আমাদের কলম থেকে ?  মনে হয় না ।  সেই তো ফিরে আসতে হবে ধূলি - ধোঁয়াময় এই বিষাক্ত শহরে ! 
 - না এসে উপায় কী !  এখানে আমাদের চাকুরি ,  ব্যাংক এ্যাকাউন্ট ,  সিনেপ্লেক্সে থ্রিডি ,  প্লাজমা টেলিভিশন ,  সন্তান ,  স্ত্রী .  .  . সব ।  পালাবে কোথায় তুমি ?  
 - সুখ !  একেই মনে হয় বলে সুখ ।  তাই না রাশেদ ভাই ?  
 - হ্যাঁ !  শাস্ত্রে তো এমনই বলে ।  আমরা সুখী ।  
 - সুখ একটা আশ্চর্য অভিশাপ । 
 - ভালো বলেছো ।  এই কথাটার জন্যে তোমাকে একটা সিগারেট খাওয়ানো যায় ।  
 রিফাত এবং রাশেদ ।  দুজনই স্বনামধন্য গল্পকার ।  ছোটগল্প লেখেন তারা ।  বেশ কয়েকটি বইও প্রকাশিত হয়েছে ।  পাঠক এবং সমালোচকদের প্রশংসায় ধন্য হয়েছে তাদের রচনা ।  লেখালেখির সুবাদে বিভিন্ন সেমিনার বা ওয়ার্কশপে গিয়ে দুজনের মধ্যে বেশ ভাল বন্ধুত্ব হয়ে গেছে ।  সেই বন্ধুত্বের সূত্র ধরে একে অপরের বইয়ের সমালোচনা ,  গল্পের পেছনের গল্প ,  সামনে যা লেখা হবে এসব নিয়ে তারা ঘন্টার পর ঘন্টা আলাপ করতো ।  তারা ছিলো সৃষ্টির আনন্দে উদ্বেল ,  ঝলমলে এবং প্রাণবন্ত ।  তবে আজ এই হ্রদের ধারে বসে আছে তারা মলিন মুখে ,  হারিয়ে ফেলেছে সেই রোশনাই ।  
  - তোমার বয়স কত রিফাত ? 
 - ২৭
 - ২৭ সংখ্যাটা কিন্তু বেশ শিল্পমণ্ডিত ।  সঞ্জীবদা গেয়েছিলেন  " আমার বয়স হলো সাতাশ /  আমার সঙ্গে মিতা পাতাস ।  ওদিকে শাহাদুজ্জামানের একটা গল্প আছে সাড়ে সাতাশ ।  সাতাশটি গল্প লেখার পর তিনি আর কিছু লিখতে পারছিলেন না ।  তখন পুরোনো গল্পগুলোর চরিত্রগুলোকে একসাথে বেঁধে তিনি লিখেছিলেন ঐ গল্পটি ।  
 - অনেকটা ফেদেরিকো ফেলেনির এইট এ্যান্ড হাফের মতো ,  তাই না ? 
 - হ্যাঁ ।  গল্পেও তার উল্লেখ ছিলো ।  
 হ্রদের জলে পার্শ্ববর্তী এলাকায় কনসার্টের জন্যে সজ্জিত আলোর প্রতিফলনে বেশ মায়াময় একটা দৃশ্য সৃষ্টি হয়েছে ।  সবাই বেশ সুখী এখানে ।  তরুণ - তরুণীদের মধ্যে জুটিবদ্ধ হয়ে খুনসুটি করছে ,  মওকা পেয়ে চুমু দিতেও কোন বিলম্ব নেই তাদের !  এখানে আরো আছে নস্টালজিয়ায় আক্রান্ত হওয়া দম্পতিদের জোড়া ।  চারিদিকে সবাই বন্ধু ।  হাসির হুল্লোর ,  তামাশার ফোয়ারা ,  স্বাস্থ্যে টগবগ করা ছেলেমেয়েদের জগিং ।  শুধু দুইজন রাইটার্স ব্লকে আক্রান্ত লেখক যেন বড্ড বেমানান এখানে ।  বিষণ্ণ । 
  - রাশেদ ভাই ,  পেইন দরকার বুঝলেন ,  পেইন !  যন্ত্রণা ,  বিষণ্ণতা ,   মানসিক বিকারগ্রস্ততা এসব ছাড়া লেখা আসবে না ।  আপনার কথাই ধরেন ।  প্রথমদিকে কি লেখাই না লিখতেন !  জাদুবাস্তবতা ,  মেটাফর ,  সিম্বল ,  ক্রেইজি ক্রোনোলোজি ,  কত নিরীক্ষাই না করেছেন !  কোথায় হারালেন সেই আপনি ?  আপনি বিয়ে করেছেন ,  মেয়ের বাপ হয়েছেন ,  এখন আপনার সুখী জীবন ।  আর আমি ?  আমিও একজন সফল মানুষ ।  সফল একামেডিশিয়ান ।  বিয়ে করলাম সম্প্রতি ।  আপনি তো এসেছিলেন ,  তাই না ?  রান্নাটা ভালো হয়েছিলো বেশ ।  আসুন আমরা এখন সুখী মুদি দোকানদারের মতো হিসেব নিকেশ করতে বসি ।  কয় মণ ঘি লেগেছিলো ,  টিকিয়ায় মাংস ঠিকমত দেয়া হয়েছে কী না ,  রোস্টের লবণ ঠিকঠাক হয়েছিলো কী না ।  বাদ দেন এইসব লেখালেখি
 - এ এক অদ্ভুৎ দ্বান্দ্বিক পরিবেশ ।  এখান থেকে বের হওয়া অত সহজ না ।  আমার মেয়েটা ভিকারুন্নিসাতে চান্স পেয়েছে ।  আমি তাকে নিয়ে ফ্যান্টাসি কিংডমে গিয়েছিলাম ।  তার আনন্দ দেখে মনটা ভরে গিয়েছিলো ।  এই সুখের কোন তুলনা হয় না ।  অপরদিকে আমার গায়ে সুখের চাদর এসে ঢেকে দিচ্ছে যাবতীয় এভিল থটস ,  ডার্ক এ্যারেনা ,  মানুষের মনের অন্ধকার অলিগলির শুলুক সন্ধান ।  আমি এখন আর নিজেকে জোর গলায় নরকের রাজপুত্র বলতে পারবো না ।  সুখের মেদ গলে টসটস করে পড়বে আমার মৃতপায় এ্যানার্কিস্ট ডিসটোপিয়ান জগৎ ।  ওরা মরে যাবে ,  খুব কষ্ট পেয়ে মরে যাবে ।  গল্প আমি এখনও লিখি ।  ফরমায়েশী ।  ওসবের কথা তোমাকে বলি নি আগে ।  ওহ !  চুরমার হয়ে যাচ্ছে আমার ভেতরটা !  আমি কোথায় ছিলাম ,  আর এখন কোথায় এলাম !  আমি আমার কন্যার হাত ধরে সবুজের আলে হাঁটতে চাই ,  আবার মানুষের মনের অন্ধকার প্রকোষ্ঠেও পৌঁছাতে চাই ।  আমি কোথায় যাবো জানি না ! 
 - আপনাকে একটা কঠিন সত্যি কথা বলি ।  ইউ আর ডান ।  আর আমি তো সেভাবে শুরুই করতে পারলাম না ।  আমরা দুজনেই হারিয়ে যাবো একসময় ।  কেউ আমাদের মনে রাখবে না । 
 - চলো এখান থেকে উঠি ।  
 - উঠে কোথায় যাবেন ? 
 - নগর পরিভ্রমণে বের হবো ।  হাঁটাহাঁটি করি কিছুক্ষণ চলো । 
 - আপনি কি ভাবছেন এখান থেকে কোন গল্পের প্লট পেয়ে যাবেন ? 
 - না ,  ঠিক সেরকম উদ্দেশ্য নিয়ে বেরুই নি ,  তবে যদি কিছু পেয়ে যাই তাহলে তো ভালোই ।  চলো উঠি । 
 - চলেন ।  
 সোডিয়াম লাইটের আলোয় প্লাবিত শহরে বিষণ্ণ দুই যুবক হাঁটতে থাকে ।  উদ্যানের পাশ দিয়ে যাবার সময় পতিতাদের মাদক আহবানের পেছনে যে কষ্টের ইতিবৃত্ত সেটা নিয়ে গল্প হতে পারতো ।  অথবা বাসে ওঠার প্রতিযোগিতায় ব্যর্থ হয়ে যে বৃদ্ধ  হুমড়ি খেয়ে পড়লেন ,  তার জীবন নিয়েও কিছু লেখা যেতো ।  অথবা কিছুই না ,  স্রেফ একটা বেলুন যা পথশিশুর হাত থেকে পড়ে গিয়ে দফারফা হয়েছে তার মধ্যে কি প্রবেশ করতে পারতো না কিছু বায়বীয় শব্দ ?  তারপর সেই বেলুন উড়তো আকাশে ,  পেটে শব্দের শোকেস নিয়ে ।  উড়তে কার না ভালো লাগে ?  সে বেলুন হোক ,  বা পতিতা বা বাসের হেল্পার ,  কিংবা বিষাদী গল্পকার !  আকাশে উড়ছে অসংখ্য ফানুস ।  কারা যেন কোন একটা বিজয় উদযাপনের জন্যে ফানুস ছুড়েছে ।  সবাই উল্লসিত হয়ে দেখছে ।  শুধু হতাশ দুই গল্পকার একবার দেখেই দৃষ্টি অন্যখানে নিবিষ্ট করলো ।  ওরা শোক উদযাপন করবে ।  উড়বে না ।  
  - ফানুস উড়ছে আকাশে ।  কী তার রঙ আর জেল্লা !  কী প্রাণময়তা ওদের ভেতরে !  আর আমরা !  
 - এই ফানুস নিয়ে একটা গল্প লিখলে কেমন হয় রাশেদ ভাই ?  
 - ফানুস নিয়ে ?  উমম .  .  . লেখা যায় ।  সবকিছু নিয়েই তো গল্প লেখা যায় ।  আগে আমি এক সেকেন্ডের ভগ্নাংশের অনুভূতি নিয়ে দশ পাতা গল্প লিখেছি ।  আর এখন !  
 - ধরেন একটা মেয়ে ,  তার কষ্টগুলো লিখে রাখে ডায়েরির পাতায় ।  লিখতে লিখতে তার সাথে কষ্টগুলোর সখ্যতা হয়ে যায় ।  তারপর মেয়েটির জন্মদিনে মোমবাতি ,  ডায়েরির পাতা ,  আগুন আর গ্যাস মিলে ফানুস হয়ে তাকে সারপ্রাইজ দেবার জন্যে আকাশে ওড়ে ,  আর স্কাই রাইটিং করে  " হ্যাপিবার্থডে টু ইউ !  " 
 - থিমটা তো বেশ ভালো !  লিখে ফেলো তুমি । 
 - আচ্ছা লিখবো ।  কিন্তু আপনি কী লিখবেন ?  
 - আমার আর হয়েছে লেখা !  
 - এক কাজ করি আসেন ,  দুইজনই এক থিম নিয়ে লিখে ফেলি ।  
 - লিখবো বলছো ? 
 - থিমটা হয়তো বা এত ডিপ না ,  তবে অনেকদিনের বন্ধ্যাত্ব ঘুচিয়ে দেবার জন্যে এমন হালকা একটা থিম স্টার্টার হিসেবে মন্দ হয় না ! 
 - আচ্ছা দেখা যাক । 
 - দেখা যাক আবার কী !  চলেন ,  এক্ষণি চলেন আমার বাসায় ।  কড়া দুই কাপ কফি খাবো দুজনে ,  তারপর তুমুল লেখালেখি ।  কাম অন ম্যান !  চিয়ার আপ !  হোয়াই দ্যা লং ফেস ?  কাম অন ! 
রিফাতের কথার ভেতর একটা প্রাণবন্ত বৈদগ্ধ ছিলো ।  অনেকদিন পর এটার দেখা পেয়ে রাশেদের ভেতরেও উত্তেজনা সৃষ্টি হলো ।  তার মনে হচ্ছিলো সে এবার পারবে ।  অনেকদিন পর লেখার তাড়ণা জাগ্রত হয় তার ভেতর ।  
 - চলো তবে রওনা দেয়া যাক !  
তারা একটা ট্যাক্সিক্যাব ভাড়া করে রিফাতের বাসার উদ্দেশ্যে রওনা হয় ।  
  * 
ক্রিং ক্রিং
  কলিংবেলের আওয়াজ ।  দরোজা খুলে দিলেন একজন কাঁচা - পাকা চুলের প্রৌঢ় ব্যক্তি ।  
 - আমি জানতাম তোমরা আসবে ।  পথ ভুল করে আমার এখানে আসাই তোমাদের ভবিতব্য ছিলো ।  এসো রাশেদ ,  এসো রিফাত ।  আমার গল্পের দুই চরিত্র ।  আমি বড় একাকী বুঝলে !  তোমরা আসলে ভালো লাগে ।  ইদানিং লেখালেখিও তেমন আসে না ।  পুরোনো চরিত্রগুলো চলে গেছে অনেক দূরে ।  এখন তোমরাই আমার ভরসা ।  
 - ওসব ছাড়েন জনাব সৃষ্টিকর্তা !  লেখার ক্ষমতা আপনার নেই আর ।  ইউ আর কার্সড ফরএভার ।  
রিফাত বেশ অহমিকার সুরে বলে । 
 - আমরা আপনার মগজে ঘোরাঘুরি করবো ,  আপনি যন্ত্রণা পাবেন যন্ত্রণা !  আপনি লিখতে চাইলেও পারবেন না ।  আপনার আর নতুন করে দেয়ার কিছু নেই ।  কিন্তু আমরা তো আর আপনার গল্পের স্থবিরতায় চিরবন্দী হয়ে থাকতে পারি না !  আমরা এখন লিখবো ।  ফানুস নিয়ে লিখবো ,  মানুষ নিয়ে লিখবো ,  তরুণী নিয়ে লিখবো ,  ব্যালকনি নিয়ে লিখবো ।  আপনি বরং কাশির ঔষধ আর ইনসুলিন নিয়ে ঘুমিয়ে পড়ুন ।  
 লেখক তার চরিত্রদের এমন বিশৃঙ্খলা এবং বিদ্রোহে আহত হলেও হাল ছেড়ে দেন নি ।  তিনিও পুরোনো লেখার খাতাটা নিয়ে বসে পড়েন লিখতে ।  কত লেখা আছে সেখানে !  নতুন করে কিছু একটা লিখতেই হবে তাকে ।  তিনি পাতা ওল্টাতে থাকেন ।  কী আশ্চর্য !  পাতাগুলোয় কোনো লেখা নেই ।  সব পৃষ্ঠা সাদা !  আর ওদিকে তার গল্পের চরিত্র দুজন লিখে চলেছে দ্রুতগতিতে ।  লেখকের খাতা থেকে অজস্র চরিত্র ,  অনুভূতি ,  টুইস্ট ,  নিরীক্ষা সব চলে যেতে থাকে ওদের কাছে ।  এ এক অদ্ভুৎ অভ্যুত্থান !  গল্পের চরিত্রগুলো বুঝে গেছে এই একাকী বুড়ো আর তাদেরকে সামলে রাখতে পারবে না ।  তুমুল গতিতে স্প্রিন্ট চলছে ।  রাত বাড়ে ।  ছায়ারা দীর্ঘ হয় ।  দীর্ঘতর হয় ।  অতি দীর্ঘ হয় ।  ছায়ার নিবাসে গুটিশুটি মেরে লেখক বুঝতে পারেন ,  দিনে দিনে তার ছায়াই বেড়েছে শুধু ।  তিনি একজন ছায়াবন্দী ।  ,  অথর্ব শব্দভিক্ষুক ।  সাদা হয়ে যাওয়া ডায়েরির পাতাগুলো খুলে ভিখিরীর মতো বসে থাকেন তিনি ।  কোথা থেকে যদি একটা শব্দ পাওয়া যায় !  চরিত্র গড়া যায় !  কাহিনী বানানো যায় ! 
 বিশেষ কৃতজ্ঞতা -  মাশরুর ইমতিয়াজ
 

                    




আনন্দিত আন্দোলন

সকাল ৯টায় অফিসে এসে কিছুক্ষণ নিজের ডেস্কে কাজ করার পরে লিজার মধ্যে একটা বিদ্রোহী স্বত্তা জেগে উঠলো ।  তার মনে হলো এই প্রতিষ্ঠানটি বন্ধ করে দেয়া উচিত ।  সে আর কিছু না ভেবে গটগট করে তাদের এমডি আহসান সাহেবের রুমে গেলো ।    - স্যার !  কিছু জরুরী কথা ছিলো ।  আপনার সময় হবে ?  - এসো । চশমাটা খসে গেলে মুশকিল !  তাই নাক আর কানের সাথে চশমাটি ঠিকমতো বিন্যাস্ত করে জিজ্ঞাসু দৃষ্টিতে তাকালেন লিজার দিকে ।  - স্যার !  আমার মনে হয় এই প্রতিষ্ঠানটি বন্ধ করে দেয়া উচিত ।   - আশ্চর্যের ব্যাপার !  আমি নিজেও এই কথাই ভাবছিলাম ।  আচ্ছা ,  বন্ধ করে দেয়ার পক্ষে তোমার যুক্তিগুলো কী কী বয়ান করো তো !  - কোন কারণ নেই ।  মনে হলো আর কী !  - বাঁচালে !  যদি বলতে এইসব কর্পোরেট হুলিগানিজম ,  ম্যাটেরিয়ালিস্টিক জীবনযাপন ,  গ্রামে ফিরে চলো ইত্যাদি ইত্যাদি তাহলে বড় বিপদে পড়ে যেতাম ।  আমার নিজেরও মনে হচ্ছিলো বন্ধ করে দিলেই ভালো হয় ।  কোন কারণ ছাড়াই মনে  হয় এমনটা ।  তোমারও মনে হয় জেনে ভালো লাগলো ।  জেন্টল পিপল থিঙ্কস এলাইক ।  এখন যাও ডেস্কে বসো অথবা সবাইকে জানিয়ে দাও এই আন্দোলনের কথা ।  আর আমি আজকে সারাদিন ঘুমাবো ।  ডোন্ট ডিস্টার্ব মি ।   - থ্যাংকিউ স্যার !  এত সহজে ,  বিনা ব্যাখ্যায় স্যার বিষয়টি অনুমোদন করবেন লিজা ভাবতেই পারে নি ।  স্টিলের ব্যবসা তাদের ।  এক্সপোর্ট কোয়ালিটি স্টিল রপ্তানি করে উন্নত দেশগুলোয় ।  প্রতি বছরে লাভের অংক শুধু বেড়েই চলে ।  কর্মকর্তাদের মধ্যে কোন অসন্তোষ নেই ।  ভালো রকম ইনক্রিমেন্ট তো আছেই ,  উৎসবে - পার্বনে মোটা অংকের বোনাসও পায় সবাই ।  নিজ কক্ষে যাবার আগে লিজা আয়নার সামনে কিছুক্ষণ প্র্যাকটিস করে নেয় কী বলবে না বলবে সবার সামনে !  উচ্চকণ্ঠ হয়ে সবাইকে শশব্যস্ত করে গলার রগ কাঁপিয়ে বক্তব্য দেয়ার কোনো দরকার নেই ।  অফিসের এটিকেট মেনেই সবাইকে বলা যাবে ।  তার কক্ষে সব মিলিয়ে আটজন বসে ।  সেখানে গিয়ে মৃদু উঁচু গলায় সবার দৃষ্টি আকর্ষণ করে সে ,    " একটি বিষয়ে সবার দৃষ্টি আকর্ষণ করছি ।  অনেক তো কাজকম্ম হলো ।  এবার ছুটির পালা ।  আমার মতামত চাইলে বলবো ,  এনাফ ইজ এনাফ ।  এই প্রতিষ্ঠানটিকে বন্ধ করে দেয়া হোক ।  কারণ জানতে চান ?  কোনো কারণ নেই ।  আমাদের এমডি সাহবেও এই বিষয়ে একমত হয়েছেন ।  "  - সত্যি কথা বলতে কী ,  আমরাও এমনটাই ভাবছিলাম ।  গত বেশ কিছুদিন ধরে এটা নিয়ে আলোচনা করছিলাম আমরা ।  কিন্তু সাহস পাই নি বলতে ।  আপনি বলাতে সাহস পেলাম ।  এমডি সাহেবও রাজী হয়েছেন ,  সত্যি ?  তাহলে কাজ শুরু করে দেয়া যাক !  সবাই মিলে নানারকম কাগজ দিয়ে ব্যানার ,  ফেস্টুন আর প্ল্যাকার্ড বানাতে থাকে ।  জ্বালাময়ী কোনো বক্তব্য ছিলো না সেখানে ।  প্রতিটা কক্ষে গিয়ে  " ইউনাইটেড স্টিল করপোরেশন বন্ধ করো "  লিখে সেঁটে দিয়ে ঘুমাতে গেলো সবাই ।  ঘুম থেকে উঠে হালকা নাস্তা করে সবাই মিলে একটা মিটিংয়ে বসে গেলো ।  এমডি সাহেব নেতৃত্ব দিচ্ছিলেন সেটার ।  তার ভাষণ শুনছিলো সবাই মনোযোগের সাথে ।   " আই ,  এমডি আহসান মোল্লা ,  হেয়ার বাই ডিক্লেয়ার দ্যা শাট ডাউন অফ ইউনাইটেড স্টিল করপোরেশন ,  অন বিহাফ অফ .  .  . অন বিহাফ অফ .  .  . অন বিহাফ অফ মি !  " তার এহেন রাজনৈতিক সুষমামণ্ডিত ,  প্রভাবিত বক্তব্য শুনে কেউ কেউ বেশ খুশি হন ,  আবার মৃদু উষ্মাও প্রকাশ করেন অনেকে ।   - স্যার ,  এইটা কী বললেন !  আপনি কড়া ডানধারার সমর্থক হতে পারেন ,  কিন্তু সবার সামনে সেটা এভাবে প্রকাশ করায় আমাদের অনুভূতি আঘাত পেয়েছে ।  আরেকদল এর প্রতিবাদ করেন ,  " সবকিছু নিয়ে অনুভূতি গেলো গেলো বললে তো হবে না ।  আপনারা সব সময় আমাদের আগে এ্যাটাক করেন ।  " বেশ একটা হৈ হল্লা লেগে যায় ।  তবে লিজা সহ কজন নেতৃস্থানীর কর্মকর্তার চেষ্টায় সবাই শান্ত হয় আবার ।  তবে আলোচনা আর তেমন জমলো না ।  মোদ্দা কথাটি তো একই ,  যত তাড়াতাড়ি সম্ভব প্রতিষ্ঠান বন্ধ করো ।  তবে কেন এই হঠাৎ বন্ধের পাঁয়তারা তা অবশ্য স্পষ্টভাবে কেউই জানে না ।  আলোচনা সংক্ষিপ্ত করে ক্ষিপ্ত কর্মকর্তা কর্মচারীগণ অফিসের সবখানে নানা বর্ণের ব্যানার এবং প্ল্যাকার্ড দিয়ে সজ্জিত করেন ।   সেদিন রাতে সবার খুব ভালো ঘুম হয় ।  ভোর হতে না হতেই সবাই অফিসের দিকে ছোটে হুড়মুড় করে ।  অফিসটা যে করেই হোক বন্ধ করতে হবে ।  সবার আগে উপস্থিত লিজা ।  তখন অফিসের দারোয়ান এবং ঝাড়ুদারও আসে নি ।  বন্ধ দরোজার সামনে ঘোরাফেরা করে সে তার অস্থিরতা লঘু করতে চায় ।  ঐ যে ,  আসছে দারোয়ান ।  তার খুব ইচ্ছে করে এই যে অফিস বন্ধের কার্যক্রম সংঘটিত হতে যাচ্ছে ,  তা সম্পর্কে তাকে কিছু বলে ।  কিন্তু এটা করতে সে অক্ষম ।  কারণ এই বিষয়টি শুধু এ গ্রেড এর কর্মকর্তা কর্মকর্তাদেরই জানার কথা ।    - কী খবর আপা ?  আইজ এত তাড়াতাড়ি আইলেন যে ?    - জরুরী কাজ আছে ।  তুমি তোমার কাজ করো ।  সকাল আটটার মধ্যেই সবাই মোটামুটি এসে যায় ।  সবার মধ্যেই দুর্দান্ত আনন্দ ।  নটার সময় এমডি সাহেব এলেন ।  এসেই লিজাকে তলব করলেন তার রুমে ।   - তারপর লিজা !  কাজের কদ্দুর হলো ?  - বেশ ভালো স্যার !  গতকাল তো সবাই বেশ ভালো রেসপন্স করেছে ।  এবং এটা যথাযথ গোপনীয়তার মধ্যেই রাখা হয়েছে ।  পিওন ,  ঝাড়ুদার বা দারোয়ানেরা কেউ কিছু জানে না ।  জানলে তারা নিশ্চিতভাবেই বাগড়া দেবে ।    - আজকের কর্মসূচি কী ?   - ওহ স্যার ,  ডেনমার্ক থেকে যে শিপমেন্ট আসার কথা ছিলো ,  ওটা সম্ভবত এসে গিয়েছে ।  ফোন করে খবর নিতে হবে ।   - তো দেরী করছো কেন ?  ফোন করো যাও !   - জ্বী স্যার যাচ্ছি ।   - এখন তো কাজের অনেক চাপ ,  প্রায় দ্বিগুণ ।  অফিসের শিডিউলড কাজের পাশাপাশি অফিস শাটডাউনের কাজও করতে হবে ।  তোমার বোঝা উচিত ।  গজগজ করতে করতে লিজা তার ডেস্কে গিয়ে বসলো ।  ফোনে কিছুক্ষণ কথা বলার পর একটা স্বস্তির শ্বাস ফেললো ।  সবকিছু ঠিকঠাক হচ্ছে ।  অফিসের কাজকর্ম করতে করতে তারা খোশগল্পে মেতে ওঠে ।  সবাই এখান থেকে বেরিয়ে যাবার পরে কী করবে ,  তাদের স্বপ্ন নিয়ে বলতে থাকে ।   - আমার স্বপ্ন .  .  .  এখানকার পাট চুকে গেলে দুই মাস খালি ঘুরবো দেশে - বিদেশে ।   - আমার স্বপ্ন .  .  .  আমাদের বাসার ছাদের বাগানটায় আরো অনেক বেশি সময় দেবো ।  সবুজে সবুজে স্নিগ্ধ হয়ে যাবে জায়গাটা ।  প্রাণভরে শ্বাস নেবো !  - আমার স্বপ্ন .  .  . স্বপ্ন নিয়ে আলোচনায় তারা এত বেশি মগ্ন হয়ে ছিলো ,  পিওন সোহেল কখন চা নিয়ে এসেছে সবার জন্যে বুঝতেই পারে নি ।  সবাই আতঙ্কে সিঁটিয়ে যায় ।  এরা যদি তাদের মূল উদ্দেশ্য জেনে যায় ,  তাহলে পরিকল্পনার দফারফা হয়ে যাবে একদম ।  তারা তো আর লিজাদের মতো সুখবিলাসী হয়ে সুবিধাবাদী লেজাচরণ করে স্বপ্ন দেখার স্পর্ধা করতে পারে না !  একদম মোটাদাগের জীবন যাপন করে তারা ।  কোম্পানি বন্ধ করে গ্লাইডারে করে উড়তে বিদেশের কোন পাহাড়ে যেতেই পারে লিজারা ,  সোহেল সেই  স্বপ্ন দেখারও সাহস পায় না ।  উশখুস করতে থাকে তারা ।  সোহেল কি বুঝেই ফেললো ?  যদি অত্যাধিক অস্থিরতায় তাদের মনের চাঞ্চল্য বাড়াবাড়ি রকম বেড়ে না যেতো ,  তবে তারা ঠিকই বুঝতে পারতো যে ,  সোহেলের আচরনে কোন অস্বাভাবিকতা নেই ।  কিন্তু লিজার মনে হলো সোহেল ধীর পায়ে হেঁটে সবাইকে ক্রুর চোখে পরখ করতে করতে মাথায় অশুভ কোন ফন্দি আঁটছে ।   - কী খবর সোহেল ?  ভালো আছো তো ? শুকনো মুখে লিজা জিজ্ঞাসা করলো ।  লিজার কাছ থেকে খাতির পেয়ে সোহেল তো খুশিতে ডগমগ !  তার উচ্ছসিত উত্তরে সবাই স্বস্তি পেলো ,  সে কিছু জানে না এ ব্যাপারে ।  মিটিং বেশ ভালোই জমে উঠেছিলো ,  হঠাৎ একটি জরুরী কথা মনে পড়ায় লিজা বাগড়া বাঁধালো ।   - সবাই কি ভুলে গেছে আজকে রয়াল স্টিলের টেন্ডারের কথা ?  আলোচনা মুলতবী রেখে সবাই কম্পিউটারের সামনে বসুন ।  নতুন জয়েন করা একটি ছেলে তার অস্বস্তি ঝেড়ে ফেলে জিজ্ঞেস করেই ফেললো ,  - ইয়ে মানে ,  আমরা না এই প্রতিষ্ঠানটি বন্ধ করার জন্যে আন্দোলন করছি ?  তাহলে কাজ করার কী দরকার ? ছেলেটির অপরিপক্ক মনোভাবের পরিচয় পেয়ে সবাই কিছুটা বিরক্ত হলেও এই বয়সে এমন অকাল বিদ্রোহী মনোভাব থাকতেই পারে ভেবে তাকে ক্ষমা করে দিয়ে বোঝাতে শুরু করলো ,  - শোনো বোকা ,  এই প্রতিষ্ঠানটি বন্ধ করার জন্যে আমাদের আন্দোলন বহাল থাকবে সবসময়ের জন্যে ।  তাই বলে কাজ বন্ধ রাখবো কেন ?  এটা অনেকটা সজারুর পিঠে মিঠে পিঠে দিয়ে কাঁটায় কাঁটায় ক্ষতবিক্ষত করার মতো ব্যাপার ।  তারপর আমরা জলহস্তির মতো বিশাল হাঁ করে কলাগাছ খাবো ।  কিছু বোঝা গেলো ?  বলে চোখ পাকিয়ে তাকায় বক্তা ।  স্বাভাবিকভাবেই ছেলেটি কিছু বোঝে নি ।  সে নার্ভাস ভঙ্গিতে মাথা নাড়লো ,  হ্যাঁ বুঝেছে সে ।  অন্য সবাই মৃদু হাসলো ,  কারণ তারা জানে ,  এখানে বোঝার কিছুই নেই ।  মনে যা আসে ইচ্ছেমত তা মুখের কাছে সাজিয়ে রেখে পরিবেশন করলেই হলো ।  কেন তারা এই আন্দোলন করছে নিজেরাও ঠিকঠাক জানে না ।  এই কোম্পানি বন্ধ হয়ে গেলে তাদের সচ্ছল জীবন হুমকির মুখোমুখি হবে ,  নানারকম বিলাসিতার ধারেকাছেও যাওয়া যাবে না ।  তারপরেও তাদের কাছে মনে হয় ,  এর চেয়ে যুক্তিগ্রাহ্য আর কোনো কিছুই হতে পারে না ।  আবার এটাও মনে হয় ,  কাজ বন্ধ করাটা সম্ভব না ।  কাজপোকা তাদের শরীরে কামড়ায় ,  মাথার চুলের ভেতর লুকিয়ে থেকে রক্ত খায় ।  তাদের আর কোনো উপায় নেই ।  এই প্রতিষ্ঠান বন্ধ করে দেয়ার রোমান্টিসিজমের ঘাড় মটকে দেয় বিভীষণ দায়িত্বসমূহ ।  লাঞ্চের সময় এমডি সাহেব সবাইকে তলব করলেন ।  তাকে দেখে মনে হচ্ছে কিছুটা বিরক্ত ।  বিরক্তি ঢাকার কোন চেষ্টা নেই তার মধ্যে ।  কপালের ঘাম রুমাল দিয়ে মুছে সবার দিকে রোষকষায়িত দৃষ্টি মেলে তিনি বলা শুরু করলেন ,  - আপনাদের দিয়ে আসলে কিছু হবে না ।  কিছু আশা করাই ভুল ।  খালি ব্যানার ,  ফেস্টুন ,  আর প্ল্যাকার্ড লাগিয়ে রাখলেই তো হবে না ।  প্রতিষ্ঠান বন্ধ করার জন্যে যেসব অফিসিয়াল ক্রাইটেরিয়া তার কোনোটাই তো মেইনটেন করা হচ্ছে না ।  এতদিন এখানে কাজ করেও আপনারা দাপ্তরিক কাজ কিছুই বোঝেন না ।  ভেরি স্যাড ।  এবার লিজার বলার পালা ,  - স্যার ,  ডন্ট বি ম্যাড !  কাজের তো কেবল শুরু ।  আর ব্যানার ,  ফেস্টুন ওগুলো সব উঠিয়ে ফেলেছি ।  পিওন ,  দারোয়ানরা দেখলে মুশকিল ।  আমরা পেপারওয়ার্ক করার কাজ শুরু করবো খুব শিঘ্রী ।    - খুব শিঘ্রী মানে কবে ?   - এইতো একটা স্মারকলিপি তৈরি করছি ।  এটা প্রেসিডেন্টের কাছে যাবে ।  অনুলিপি যাবে শিল্পমন্ত্রী ,  সমাজকল্যাণ প্রতিমন্ত্রী আর .  .  .  - আমি এসব কিছু বুঝি না বা জানতে চাই না ।  আমি মার কাছে যাবো ।  এ্যাঁ এ্যাঁ এ্যাঁ ! এমডি সাহেব শিশুর মতো কাঁদতে শুরু করলেন ।  কান্না সংক্রামক ।  পুরো হলের লোকজন এ্যাঁ এ্যাঁ ,  ভেউ ভেউ ,  ভ্যা ভ্যা প্রভৃতি অব্যয়িকায় ডুবে গেলো ।  সেই মূহুর্তে চা দেয়ার জন্যে রুমে ঢুকলো মাজেদ নামের একজন পিওন ।  তার দিকে কেউ খেয়ালই করলো না !  সে অবাক হয়ে কান্নাপর্ব দেখতে লাগলো ।  দুর্ভাগ্যজনক ব্যাপার এই ,  সেখানে ডাঁই করে রাখা সমস্ত লিখন তার নজরে পড়লো ।  সে পড়তে জানে না ,  তাই ফাইভ পাশ দারোয়ান মকবুলকে ডেকে নিয়ে এলো ।  দেখাদেখি সবাই চলে এলো ।  তাদের পেটের ওপর ফ্লাইংকিক দেবার এই প্রস্তুতিতে রেগে গিয়ে সকল কর্মকর্তাকে কান্নাকক্ষে তালা মেরে রাখলো ।  এতে অবশ্য লাভের চেয়ে ক্ষতিই হলো বেশি !  তাদের কান্না আরো বেড়ে গেলো ।  এভাবে পুরো একদিন চলে গেলে বাধ্য হয়ে তারা তালা খুললে এক অভূতপূর্ব সৌহার্দপূর্ণ দৃশ্যের অবতারণা হয় ।  তারা সবাই একে অপরকে আলিঙ্গন করে ।  কে পায়াভারী কর্মকর্তা আর কে পেটেভাতে কর্মচারী তা নিরূপন করা কঠিন হয়ে যায় ।  তবে এই আন্তরিকতা বেশিক্ষণ স্থায়ী হয় না ।  পুরো একদিন অফিস বন্ধ রাখার ফলে অনেক কাজ জমে আছে ।  কর্মকর্তারা ভাবেন ,  সব কাজ শেষ করে আবারও প্রতিষ্ঠানটি বন্ধ করে দেয়ার আন্দোলনে শামিল হবেন তারা ।  আর কর্মচারীরা আরো বড় আকারের তালা কিনে আনে ।  এইবার আটকালে আর বের হতে দেয়া যাবে না !  তবে পরস্পরের এই কার্যক্রম এক দুষ্টচক্রের ভেতর পড়ে গেছে ,  যা কেউ ভাবে নি এখনও ।  লিজারা আন্দোলন করে যাবে ,  আবার কাজও করবে ।  না করে কী পারে !  ওয়ার্কআহোলিক ! মকবুলরা মওকামতো লিজাদের পেয়ে দরজা বন্ধ করে শাস্তি দেবে ।  কিন্তু আবার সময়মত খুলেও দেবে ।  না দিয়ে কি পারবে ?  সামান্য কর্মচারী তারা ।  বড়সাহেবদের শাহরিক যন্ত্রণা আর যন্ত্র হয়ে ওঠার কুমন্ত্রণা তারা বুঝলে তো !   






মৃত্যানুষ্ঠান

 দিনগুলি বেশ ভালোই কাটছিলো আমার ।  কিন্তু হঠাৎ করেই মরে গেলাম ।  মরে যাওয়াটা একদম আকস্মিক ।  ভাবতেও পারি নি সুস্থ দেহের তরতাজা মনের এই আমি এত তাড়াতাড়ি মৃত্যুবরণ করবো ।  ঘটনার প্রথম ধাক্কাতে আমি খুব ভেঙে পড়ি ।  কারো সান্ত্বনাতেই কোন কাজ হয় না ।  এক দীর্ঘমেয়াদী বিষণ্ণকাল আমার সম্মুখে এসে দাঁড়ালো ।  মরে যাবার দুঃখটা ভুলতে আমি শিবরামের হাসির বই এবং জিম ক্যারির কিছু কমেডি সিনেমা কিনে নিয়ে আসলাম ।  কিন্তু বন্ধুবান্ধব আর স্বজনদের ক্রমাগত শোকবার্তামূলক ফোন আর ই মেইল পেতে পেতে বই আর সিনেমা দেখে মৃত্যুজনিত বিহবলতা কাটিয়ে ওঠার চেষ্টা বিফলেই গেলো ।  যেমন এই মুহূর্তে ফোন করেছে আমার ঘনিষ্টতম বন্ধু আসিফ ।  নাহ ,  ফোনটা বন্ধ করেই রাখতে হবে দেখছি ।  মানুষের কোন কমনসেন্স নেই !  বিরক্ত হয়ে ফোনটা ধরলেও কথাবার্তায় তা প্রকাশ হতে দেই না । 
 - হ্যালো ! 
 - হ্যালো শিহাব ,  তুই নাকি মারা গেছিস ? 
 - হ্যা দোস্ত ।  হঠাৎ করেই মরে গেলাম । 
 - কীভাবে মরলি ?  
 - সেটা এখনো নিশ্চিত না ।  অনেক কারণেই হতে পারে ।  ভাবছি ।  ভেবে কোন কূলকিনারা পাচ্ছি না ।  
 - ভেরি স্যাড ।  তুই আমার সাথে দেখা করতে পারবি আজকে ?  
 - কেন ? 
 - এই যে মরে গেলি হঠাৎ করে ,  তার কারণ অনুসন্ধান করবো দুজনে মিলে । 
আমি ওর নির্দয়তায় মর্মাহত হলাম ।  একজন মৃত মানুষকে নিয়ে এত কিসের টানা হেঁচড়া !  আমি ফোনটা বন্ধ করে দিয়ে ভাবতে বসি ।  কিজন্যে মারা গেছি তার জন্যে আসিফের সাথে বসে গবেষণা করার কোন মানে হয় না ।  শরীরটা ভীষণ অবসন্ন ।  কেন মারা গেলাম ?  কোন অপরাধে ?  সেই মফস্বলী মেয়েটা ,  যার সাথে দুই বছর প্রেমের অভিনয় করে সপ্তাহখানেক আগে ব্রেক - আপ করে ফেলেছি তার অভিশাপে ?  নাকি সেই রিকশাওলাটার ,  যে দুইটাকা বেশি চেয়েছিলো বলে তাকে থাপ্পড় মেরেছিলাম তার অভিযোগে ?  এই দুটো কি খুব বড় অন্যায় ,  যার জন্যে মৃত্যু অবধারিত ?  
যেদিন মারা গেলাম সেদিনের কথা মনে পড়লে এখনো শিউরে উঠি ।  ভালো মানুষ ,  অফিসে কাজ করছিলাম ।  একটা বিশাল ট্রান্সলেশনের কাজ গছিয়ে দেয়া হয়েছিলো আমাকে ।  দ্রুতহাতে টাইপ করতে গিয়ে হঠাৎ দেখলাম আমার হাত কাজ করছে না ।  একদম থেমে আছে ।  জলের গেলাশটা ঠিকই ধরতে পারছি ,  ঢকঢক করে পানিও খেলাম সেখান থেকে ,  কিন্তু অফিসের কোন কাজ করতে গেলেই স্থবির হয়ে যাচ্ছে সবকিছু ।  গলা শুকিয়ে শিরীষ কাগজ ,  হাত দুটোয় যেন একশ কেজি ওজন ভর করেছে ।  একটা বহুজাতিক কোম্পানিতে এ্যাপ্লাই করার জন্যে সিভি প্রস্তুত করেছিলাম ।  সেটি আমার দিকে তাকিয়ে ভেংচি কেটে হেসে জানালা দিয়ে উড়ে চলে গেলো ।  আর তখনই আমি বুঝতে পারলাম যে এটাই মৃত্যু ।  মুখ ম্লান করে বসের কাছে গেলাম ।  খবরটা শুনে তার কী প্রতিক্রিয়া হবে ভাবতেই ভয় করছে ।  মৃত্যু ব্যাপারটা সবসময়ই ব্যথাতুর ,  কিন্তু তিনি কি আর সেসব বুঝবেন ?  তার দরকার হলো কাজ ।  এই বিশাল সওদাগরী অফিসে থেমে যাওয়া মানেই মৃত্যু ।  কাঁচুমাচু মুখ করে তার রুমে ঢুকলাম । 
 - স্যার ,  আমি মারা গেছি ।  
এনে সুধালেন , 
 - দুঃখজনক ব্যাপার ।  কখন মারা গেলেন ? 
 - এই তো কিছুক্ষণ আগে ।  ওভারিয়ান টিউমারের প্রবন্ধটা অনুবাদ করার সময় ।  
 - তা কী কারণে মারা গেলেন বুঝতে পেরেছেন কিছু ?  
 - হয়তো বা ,  তবে স্যার ব্যাপারটা পারসোনাল ।  আপনাকে বলতে চাচ্ছিলাম না ।  
 - পার্সোনাল ব্যাপারের গুষ্টি মারি ! 
এবার স্বরুপে ফিরলেন তিনি ।  আমি এই ভয়ই করছিলাম ! 
 - আপনারা অফিসের কাজ বাদ দিয়ে যা তা করে বেড়াবেন ,  আর কাজের মধ্যিখানে জরুরী অবস্থায় তেলতেলে মুখ করে এসে বলবেন যে  “ স্যার মারা গেছি ”  ফাইজলামি পেয়েছেন নাকি ? 
 - যা হবার তা তো হয়েই গেছে ।  একটু যদি কনসিডার করতেন ,  হয়তো বা দ্রুতই অভিশাপ কেটে যাবে ,  আমি বেঁচে উঠবো ।  আমাকে পনের দিনের ছুটি দিন স্যার ,  এর মধ্যে দেখেন ঠিকই সামলে নেবো ,  স্যার ! 
 - আপনাকে এক সপ্তাহের ছুটি দিলাম ।  এর মধ্যে অভিশাপ কাটিয়ে পুনর্জ্জীবিত হয়ে আসতে পারলে আসবেন নইলে ইউ আর স্যাকড ।  এখন যান তো .  .  .  আপনার গা দিয়ে বোঁটকা গন্ধ বেরুচ্ছে ,  উহ হু ! 
ভগ্ন মনে অফিস থেকে বের হলাম আমি ।  বাসে উঠে আবার ঝামেলা লাগলো কন্ডাক্টরের সাথে ।  সে আমার কাছে পুরো ভাড়াই চাচ্ছে ,  কিন্তু আমি হাফ ভাড়ার বেশি দেবো না ।  মৃতদের জন্যে হাফ ভাড়ার ব্যবস্থা করেছে সরকার ।  কিন্তু বাসমালিকেরা এখনো সেই পুরোনো নিয়মেই চলছে ।  এমন বিশৃঙ্খলা যেই দেশে ,  তার হবেটা কী !  অগত্যা আমাকে পুরো ভাড়াই দিতে হলো ।  আমি গজগজ করতে করতে জানালার পাশের সিটে বসে আমার দ্বারা সংঘটিত সাম্প্রতিক পাপাচারের কথা ভাবতে লাগলাম ।  মফস্বলের মেয়েটা ?  নাকি বুড়ো রিকশাওলাটা ? 
মেয়েটা খুব কাঁদছিলো ।  আমাকে হৃদয়হীন বলে ভর্ৎসনা করছিলো ।  আমি এরকম আরো কত মেয়ের সর্বনাশ করেছি জানতে চাইছিলো ।  বড্ড সেকেলে তার কথাবার্তা ।  এই যুগে কেউ সতীত্ব বছরের পর বছর আগলে রেখে বাসর রাতে অপরিচিত কোন পুরুষকে বিলিয়ে দেয়ার মত অনগ্রসর চিন্তা করতে পারে ?  আসলে আমার ভাগ্যটাই খারাপ ।  কতজন এর চেয়ে ঢের বেশি সময় ধরে কত কত মেয়েকে প্রতারিত করছে ,  তাদের বেলায় কিছু হয় না ,  আর আমার ক্ষেত্রে সেটাই হয়ে গেল মৃত্যুর কারণ ?  অবশ্য মৃত্যু ব্যাপারটাই এরকম ।  বলে কয়ে আসে না ।  আমার ভাগ্যটাই খারাপ ।  এইসব অতি সংবেদনশীল মানুষের সাথে মেলামেশা করাটা বিপদজনক ।  কখন কে হৃদয়ে আঘাত পেয়ে বসে ,  আর আমাদের মতো আধুনিক মননের এই যুগের সাথে সামঞ্জস্যপূর্ণ সত্যিকারের মানুষেরা ঈশ্বরের দরবারে হৃদয়হীন বলে আখ্যায়িত হয়ে মৃত্যুবরণ করে !  
সেই বুড়ো রিকশাওলাটা ,  যাকে আমি চড় মেরেছিলাম ,  যার চোখ থেকে সবুজ অশ্রূ নির্গত হচ্ছিলো ,  সেই নোংরা লোকটার আর্জি কেন যে আমার মত ধোপদূরস্ত ,  ব্যস্ত ,  উন্নত প্রজাতির মানুষের সাময়িক রূঢ়তার সাথে জিতে গেলো ,  কিচ্ছু ভেবে পাই না ।  ঈশ্বর ইদানিং বড় বেশি খামখেয়ালী হয়ে গেছেন ।  
যাই হোক ,  এসব নিয়ে ভেবে আর কী হবে !  সামনে অনেক কাজ ।  দাফন - কাফনের ব্যাপার আছে ।  একটা মিলাদ দিলে ভালো হয় ।  তারপর আবার চল্লিশার আয়োজন করা ।  আমি একলা মানুষ ,  সব আমাকেই করতে হবে ।  মিলাদে কোন আইটেমটা দিলে ভালো হয় ?  এই গরমে তেহারি বা কাচ্চি না দেয়াই ভালো ।  জিলিপি ,  খেজুড় ,  আর একটা করে আপেল - যথেষ্ট ।  পরিচিতজনদের খবর দিতে হবে ।  
 - হ্যালো ,  মা ?  একটা খারাপ খবর আছে ,  মন শক্ত করো । 
 - কী হয়েছে বাবা ? 
ওপাশ থেকে মা ’ র উদ্বিগ্ন কণ্ঠ ।  
 - আমি মারা গেছি ।  
 - কী বলিস !  কেমন করে ?  কবে ?  কীভাবে ?  
 - এইতো আজ দুপুরেই ,  কাজ করতে করতে হঠাৎ মারা গেলাম ।  বাবাকে এখনই কিছু বলো না যেন !  তিনি অসুস্থ মানুষ .  .  . আর শোন ,  কালকে বিকালে বাদ আছর একটা মিলাদের আয়োজন করেছি ।  চলে এসো তোমরা ।  
মা কোন কথার উত্তর দেন না ।  ওপাশ থেকে বিলাপ করে কাঁদেন ।   “ আমার এত ভালো ছেলেটা !  ও কারো সাথে অন্যায় করতেই পারে না ।  কে যে তাকে অভিশাপ দিলো !  কোন সে নিষ্ঠুর লোক ।  তার ওপর গজব পড়ুক !  ” 
এসব শুনতে শুনতে আমার মনও সিক্ত হয়ে গেলো ।  কিন্তু বাস্তবতা বড় কঠিন ।  যা হয়েছে তাকে মেনে নিতেই হবে ।  আমি ফোন রেখে দিয়ে অন্যান্যদের মিলাদে আসার আমন্ত্রন জানাতে থাকলাম ।  মাইকিং এর ব্যবস্থাও করতে হবে ।  এরপর কুলখানি ,  চল্লিশা .  .  . মরে গিয়েও হাঁফ ছাড়ার জো নেই ।  মিলাদে বাবা - মা আসেন নি ।  আমার মৃত্যুসংবাদ শুনে তারা এতই কাতর হয়ে পড়েছেন যে ধাঁই ধাঁই করে প্রেসার বেড়ে গেছে দুজনের ।  এখন তাদের কোন ক্ষতি না হলেই হয় !  মিলাদ শেষ হবার পরে সবাই এসে মলিন মুখে শোক প্রকাশ করতে লাগলো ।  শোক প্রকাশের মাঝে অবশ্য পেট পুরে মালঞ্চের সুস্বাদু খিচুড়ি খাবার তুষ্টি অনেকেই গোপন করতে পারছিলো না ।  অনেকেই অবশ্য মিছে আশা দিচ্ছিলো এই বলে ,  আধুনিক আধ্যাত্মবাদ অনেক উন্নত হয়েছে ,  ঠিকমতো ধ্যাণ এবং প্রার্থনা করতে পারলে আবার জীবিত হওয়া যাবে ।  শুনে আমি একটা দীর্ঘশ্বাস ফেললাম ।  সেই ভাগ্য খুব কম জনেরই হয় ।  একবার হৃদয়হীনতার দায়ে দোষী হয়ে অভিশাপের খপ্পরে পড়লে আত্মাশূচি করাটা বড্ড কঠিন ।  ঈশ্বরের এই নতুন হেঁয়ালী সাথে খাপ খাইয়ে চলাটা দুষ্কর হয়ে যাচ্ছে দিনকে দিন ।  সরলা মফস্বঃলী কিশোরী ,  বুড়ো হাড় জিরজিরে রিক্সাচালক ,  ভীড়ের যেকোন একজন মানুষ ,  ঘুলঘুলিতে বাসা বাঁধা চড়ুই পাখি ,  পদতলে পিষ্ট হওয়া দোমড়ানো ঘাসফুল ,  কখন কার অভিযোগে মৃত্যুযোগ হয় কেউ বলতে পারে না ।  আর তাই সঠিক কারণটি ভেবে বুঝে বের করে আত্মশূদ্ধির চেষ্টায় রত হওয়াটা খুব কঠিন । 
 - কী এত ভাবছিস তখন থেকে ? 
আমার কাঁধে হাত রেখে আসিফ জিজ্ঞেস করলো । 
 - ভাবছি ,  কী অপরাধে এমন হলো ।  
 - আরে বাদ দে ওসব ভাবাভাবি ।  কবর কোথায় হবে ঠিক করেছিস ?  
 - মীরপুর বুদ্ধিজীবি গোরস্থানে গিয়ে কথা বলতে হবে । 
 - যা করার তাড়াতাড়ি কর ভাই !  বলতে সংকোচ হচ্ছে ,  তবুও না বলে পারছি না ,  তোর গা দিয়ে বিকট বোঁটকা গন্ধ বের হচ্ছে ।  
 - আচ্ছা চল দাফন কাফনের যোগাড়যন্ত্র করি । 
 মৃত্যু সংক্রান্ত ব্যবসায় নিয়োজিত বেশিরভাগ দোকানের নামই একরকম ।  শেষ বিদায় বা আলবিদা এরকম ।  আমরা শেষ বিদায় স্টোরে গিয়ে কাফনের কাপড় এবং খাঁটিয়া কিনলাম ।  সাথে কিছু আগড়বাতি আর গোলাপজল । 
 - মূর্দা কে ?  সঙ্গে আনছেন ? 
 - জ্বী আমি । 
 - একদম ফার্স্টক্লাস খাঁটিয়া আর কাপড় সদাই করছেন ।  কবর খোড়ার লোকও চাইলে আমাদের এখান থিকা নিতে পারেন ।  মার্কেট প্রাইসের চেয়ে কম দামে রাখবো ।  
ঝানু ব্যবসাদার দোকানীর সাথে আমার আর কথা বলতে ইচ্ছে করে না ।  সারাদিন অনেক ধকল গিয়েছে ।  তবে দামাদামির সুযোগ পেলে আসিফ ছাড়ে না ।  
 - আরে ভাই ,  বেচারা জীবনে প্রথমবারের মতো মারা গেলো ,  ওর মানসিক অবস্থাটা বিবেচনা করবেন না ?  আরো তো মরবে ,  আপনাদের সার্ভিস ভালো পাইলে এখানেই আসবো বারবার ।  একটু কনসিডার করেন না ! 
 - নারে ভাই ,  ব্যবসা বানিজ্য ভালা না ।  আর আমাদের গোরখোদক স্পেশাল প্রশিক্ষণ পাওয়া ।  তারে এর চেয়ে কম দামে পাইবেন না । 
বাদানুবাদ শেষ হলে পরে আমাকে খাঁটিয়ায় শুইয়ে দেয়া হয় ।  কাফনের কাপড়ের শুভ্রতায় যেন মেরু অঞ্চলের শীত হামলে পড়ছে ।  শোক সঙ্গীতের ধর্মীয় সংস্করণ এই শবযাত্রাকে আরো ভৌতিক আর গম্ভীর করে তুলেছে ।  মহাগ্রন্থ থেকে উৎসারিত মন্ত্রে জীবনতন্ত্রের বিদায়ী সুর ।  
 আমি ভাবছি ,  ভেবেই চলেছি .  .  .  কী অপরাধে এমন হলো ?  আমি চড়ুই ছানাদের আদর করি নি বলে ?  ঘাসফুল মাড়িয়ে গিয়েছিলাম বলে ?  আমি হৃদয় ভেঙেছি সরলা কিশোরীর ,  আমি পিতার বয়েসী রিকশাঅলাকে প্রহার করেছি ,  আমি গোপনে পাশের বাসার মেয়েটির স্নান দেখেছি ,  আমি সুন্দরবনের প্রাচীন বৃক্ষের গায়ে মূত্রত্যাগ করেছি ,  আমি .  .  . 
 মনে পড়েছে .  .  .  বুঝতে পেরেছি .  .  .  কেন এমন হলো আমি বুঝতে পেরেছি !  এখন কিছুদিন ধরে অনুশোচনা আর প্রার্থনায় সময় কাটালেই আবার জীবিত হয়ে উঠবো ।  কিন্তু ওরা আমাকে কবরে শুইয়ে দিয়েছে ।  আমার শরীরে মাটি পড়ছে ঝুরঝুর করে ।  আমি ওদেরকে থামাতে চাই ,  কিন্তু পারি না ।  আমি ডুবে যাচ্ছি ,  গেঁথে যাচ্ছি আরো গভীরে ,  আমার চিন্তাশক্তি হ্রাস্ব পাচ্ছে ,  ঘোলাটে হয়ে আসছে সবকিছু ।  আমার খুব ঘুম পাচ্ছে ,  চিন্তা করতে পারছি না কিছু ।  একটু আগে যেন কী ভেবে প্রায়শ্চিত্তের বুনিয়াদ গড়তে গিয়েছিলাম ?  মনে পড়ছে না ,  কিছুতেই মনে পড়ছে না ।  থাক ,  আর মনে করে কাজ নেই ।  কালকে সকালে উঠে পরিস্কার হয়ে অফিসে যেতে হবে ।  হৃদয়ের ঈশ্বরের অনেক বায়নাক্কা দেখলাম ধৈর্য্য ধরে ।  সে বড়ই অভিমানী ।  তার অভিমান কাটতে সময় লাগবে অনেক ।  ততক্ষণ বরং সওদাগর ঈশ্বরের কাছে সমর্পণ করি নিজেকে ,  এটাই সুবিবেচনার কাজ হবে !         
 

                    




আশ্চর্য হাস্যদৃশ্য

  ( কৌতুক - ১ )  
টিভির এক চ্যানেলে গতানুগতিক লাইভ প্রোগ্রাম হচ্ছে ।  উপস্থাপিকাঃ হ্যালো ,  আপনি কোথা থেকে কল করেছেন ? 
কলারঃ ঢাকা থেকে 
উপস্থাপিকাঃ ঢাকার কোথা থেকে ?  
কলারঃ লালমাটিয়া 
উপস্থাপিকাঃ ওয়াও !  আমিও লালমাটিয়াতে থাকি !  লালমাটিয়ার কোথায় থাকেন আপনি ? 
কলারঃ আমিনুদ্দি এপার্টমেন্টে
উপস্থাপিকাঃ কি আশ্চর্য !  !  আমিও তো ওই এপার্টমেন্টে থাকি !  !  আপনার ফ্ল্যাট নাম্বার কত ?  ?  
কলারঃ আরে উজবুক !  আমি তোমার স্বামী !  বাসার চাবি তুমি কোথায় রেখে গেছো !  ”  
 হাস্য গবেষণা কেন্দ্রের মিটিংয়ে কৌতুকটি পরিবেশিত হলো ।  তারপর চুলচেরা বিশ্লেষণ করে প্রতিবেদন এলো এরকম , 
  " কৌতুকটিতে বেশ কয়েকটি গলতি রয়েছে ।  প্রথমত ,  স্বামী ভদ্রলোক প্রথমেই কেন বললেন না চাবির কথা ?  দ্বিতীয়ত ,  এখানে লালমাটিয়ায় বসবাসরত বিবাহিতা নারীদের মোটাদাগে উপস্থাপন করে এক ধরনের বৈষম্য প্রকাশিত হয়েছে ।  কল্পিত কোন নাম ব্যবহৃত হলে সমস্যাটা কাটানো যেতো ।  তৃতীয়ত ,  উপস্থাপিকা মহিলা টেলিফোনে তার স্বামীর গলার স্বর চিনতে এত সময় নিলেন কেন ?  তবে কি এটা আমাদের সমাজের ভেঙে পড়া দাম্পত্য ব্যবস্থাকে আরো উশকিয়ে দিতে উৎসাহ যোগাবে ?  এটা কোনভাবেই গ্রহণযোগ্য নয় ।  চতুর্থত ,  স্বামী ভদ্রলোক উজবুক গালি দেয়ায় উজবেকিস্তানের মানুষের অনুভূতিতে আঘাত হেনেছেন ,  যেটা স্পষ্ট রেসিজম ।  সবদিক বিবেচনা করে কৌতুকটিকে হাস্য অনুপযোগী বিবেচিত করা হলো "  ।  
 ঢাকা শহরের হাস্য গবেষণা কেন্দ্রের বেশ ব্যস্ত সময় যাচ্ছে ।  এই অঞ্চলের মানুষ হাসতে ভুলে গেছে ।  যদিও পৃথিবী এখন খাদ্যে ,  প্রাচুর্যে ,  বিত্তে ,  বস্ত্রে স্বয়ংসম্পূর্ণ হয়েছে ,  সবার জন্যে রয়েছে কাজ এবং বাসস্থান ।  তারপরেও ঢাকার মত বিভিন্ন শহরে মানুষ হাসতে ভুলে যাচ্ছে ।  এটা আদতে কোন সমস্যা ছিলো না ,  কারণ হাসতে না পারলেও মানুষ বেঁচে থাকতে পারে ,  কাজ করতে পারে ।  তবে হৃদরোগে আক্রান্ত ব্যক্তিদের সংখ্যা হঠাৎ করে বাড়তে থাকলে এটা নিয়ে একটা সমীক্ষা চালানো হয় ,  এবং সমীক্ষার ফলাফলে দেখা যায় যে হাস্যহীনতার দরুণ মানুষ স্নায়বিক এবং উচ্চরক্তচাপে ভুগে হৃদরোগে আক্রান্ত হচ্ছে ।  এতে করে শহরের কর্মযজ্ঞ ব্যাহত হলে ঊর্ধতন কর্তৃপক্ষ ব্যাপারটাকে গুরুত্বের সাথে নেয় ,  এবং হাস্য গবেষণা কেন্দ্র স্থাপিত করে ।  বর্তমানে হাস্য গবেষণা কেন্দ্রের কর্মপরিধি ব্যাপক ।  এখানে মোটা বেতনে চাকুরী করে বিশ্ববিদ্যালয় থেকে পাশ করা মেধাবী ছাত্র ছাত্রীরা ,  অবসরপ্রাপ্ত সরকারী আমলারা পায়াভারী পদবী বগলদাবা করতে ছাড়েন না ।  সরকার হাস্য মন্ত্রনালয়ও খুলেছে হাস্য উন্নয়নের জন্যে ।  প্রচুর টাকা ,  প্রচুর মেধা ব্যয় হচ্ছে ,  কিন্তু কাজের কাজ কিছুই হচ্ছে না ।  মানুষ হাসছে না ।  হাস্য গবেষণা কেন্দ্রের একটি বড় শাখা হলো কৌতুক গবেষণা ।  আগেকার যুগে মানুষ কী ধরনের কৌতুক পড়ে হাসতো তা নিয়ে বিস্তর গবেষণা হয় এখানে ।  পুঙ্খানুপুঙ্খ বিশ্লেষণ করে তারা এমন একটি কৌতুক রচনার গবেষণায় মশগুল যা মানুষকে হাসাবেই ।  তাই জনপ্রিয় প্রাচীন কৌতুকগুলোকে কাটাছেড়া করে তা যুগোপোযোগী করা যায় কী না সেটা নিয়ে তারা এন্তার ভাবছেন ।  
  ( কৌতুক - ২ ) 
রাতের বেলা চান্দু ঘুমাতে গেলো ।  মশার কামড়ে অতিষ্ঠ হয়ে সে মশারি টানালো ।  কিন্তু ভুলক্রমে একটা জোনাকি পোকা মশারির ভেতর ঢুকে পড়ল ।  বাতি নিভানোর পরে চান্দু যখন জোনাকিটা দেখল তখন হাহাকার করে উঠে
বলল .  .  . হায় হায় !  !  মশা তো আমারে টর্চলাইট জ্বালাইয়া খুঁজতেছে !  আমি এখন কই যাই ?  " 
 গবেষণালদ্ধ ফলাফলঃ
এই কৌতুক থেকে আমরা দেখতে পাই ,  চান্দু নামের যুবকটি মানসিকভাবে ভারসাম্যহীন ছিলেন ।  তাই জোনাকি আর মশার মধ্যে তফাৎ বোঝার সক্ষমতা তার ছিলো না ।  মানসিকভাবে পিছিয়ে থাকা একজন মানুষকে নিয়ে হাস্যরস সমীচীন নয় ।  অথবা এমনও হতে পারে ,  সে নেশাগ্রস্ত ।  তাই তার স্বাভাবিক বুদ্ধি লোপ পেয়েছিলো ।  নেশার করাল গ্রাসে যুবসমাজ আক্রান্ত ।  সেটাকে গ্লোরিফাই করে কৌতুক বানিয়ে হাসাটা রীতিবিরুদ্ধ ।  এছাড়াও চান্দুর জীবন নিয়ে ঘাঁটাঘাঁটি করলে আমরা দেখতে পাবো ,  সে একজন দরিদ্র এবং উচ্ছন্নে যাওয়া ছেলে ।  কোনো স্বাভাবিক পরিবার তাদের সন্তানাদির নাম চান্দু রাখবে না ।  চান্দু নামটি অপরাধপ্রবন মানুষদের মধ্যে বেশি দেখা যায় ।  তবে কি এটা তাদের নতুন কোন অপরাধের পায়তারা ?  অনেক অসঙ্গতি এবং অপ্রীতিকর বস্তুর সমন্বয়ে গঠিত কৌতুকটিকে হাস্য অনুপযোগী ঘোষনা করা হলো ।   
 মানুষ হাসছে না ,  মানুষ মরছে ।  মানুষ হাসছে না মানুষ কাঁদছে ।  মানুষ হাসছে না ,  তবুও ভালোবাসছে ।  বিজয়ী মানুষ হাসছে না ।  আনন্দাশ্রূ বলে কিছু নেই ।  আছে শুধু বেদনার অশ্রূ ।  এমন কী কিছু কিছু শিশুও জিনগতভাবে বিবর্তিত হয়ে হাস্যহীন হয়ে জন্মাচ্ছে ।  শহর থেকে গ্রাম ,  গ্রাম থেকে দুর্গমতম অঞ্চলেও হাস্যহীনতার ভাইরাস ছড়িয়ে পড়ছে ।  বেশিরভাগ বিজ্ঞ ব্যক্তিই মনে করেন কারণটা সামাজিক না ,  জীবতাত্ত্বিক ।  নইলে না হাসার তো কোনো কারণ নেই ।  ভয়ানক কোনো ভাইরাস ছড়িয়ে পড়ে হাস্যআলস্য তৈরি করছে বলে তাদের ধারণা ।  এর স্বপক্ষে অবশ্য এখনও কোনো প্রমাণ পাওয়া যায় নি ।  সমাজ গবেষকেরা বলেছেন অঞ্চলভেদে মানুষের হাস্য উৎপত্তির কারণ বিভিন্ন হতে পারে ।  সবার এমন সম্মিলিত প্রচেষ্টায়ও কোনো কাজ হচ্ছে না ।  হাসিমুখ কমছে তো কমছেই ।  আর হাস্য গবেষণা কেন্দ্রগুলো গবেষণা চালিয়ে যাচ্ছে তো যাচ্ছেই .  .  . 
  ( কৌতুক - ৩ )  
এক ক্রেতা একটি ব্যাগের দোকানে গিয়ে দোকানদারকে বলছে 
ক্রেতা :  তাড়াতাড়ি আমাকে একটা ব্যাগ দিন তো !  ট্রেন চলে যাচ্ছে ।  ট্রেন ধরতে হবে  ! 
দোকানদার :  দুঃখিত ।  ট্রেন ধরার মতো এতো বড় ব্যাগ আমার দোকানে নেই । 
 গবেষণালদ্ধ ফলাফল :  যান্ত্রিক সভ্যতাকে তুচ্ছ করে দেখা হয়েছে এই কৌতুকে ।  আমাদের মহান যন্ত্রাদীই তো সর্বোৎকৃষ্ট অবলম্বন ।  ট্রেন নামক যানটি যোগাযোগ ব্যবস্থায় বিপ্লব ঘটিয়েছে ।  একসাথে এত মানুষ আর কোন মাধ্যমে পরিবহন করা যায় না ।  সেই ট্রেনকে ব্যাগের মাধ্যমে ধরতে চাওয়ার যে হীন প্রচেষ্টা তা নিঃসন্দেহে আমাদের সভ্যতাকে প্রশ্নবিদ্ধ করবে ।  অতএব ,  এটি হাস্য অনুপোযোগী ।  
  ( কৌতুক - ৪ ) 
মেয়ে দেরী করে বাড়ি ফিরলো | 
বাবা জিজ্ঞাসা করলো  “ কোথায় ছিলে  ?  ” 
মেয়ে বললো  - বন্ধুর বাসায়  । 
বাবা মেয়ের সামনেই তার দশজন বন্ধুকে ফোন দিল
৪ জন বললো  “ ও তো এখানেই ছিলো ” 
২ জন বললো  “ ওহ আংকেল !  ও তো এই মাত্র বের
হয়ে গেল ”  ! 
৩ জন বললো  “ ও তো আমার বাসায়  । পড়ছে  ।  ও
কে কি ফোনটা দিব ?  ”  
শেষজন আরো এক কাঠি সরেস  ।  সে বললো  “ হ্যা  , বাবা , 
বলো …  ”  
 গবেষণালদ্ধ ফলাফল :  গণমনস্তাত্ত্বিক মনোসংবেদনশীলতার একটি করুণ উদাহরণ ।  আজকালকার মেয়েরা পুরুষতান্ত্রিকতার জাঁতাকলে পিষ্ট হয়ে নিজেদেরকে আর আলাদা ভাবতে পারছে না ।  সবে মিলে এক বিশাল একীভূত অস্তিত্ত্ব হিসেবে ভাবছে নিজেদের ।  এর ফলে মিথ্যে কথা বলার প্রবনতা বাড়ছে ।  হারিয়ে যাচ্ছে পিতার প্রতি আনুগত্য ।  আর সবচেয়ে ভয়ংকর ব্যাপার হলো তারা নিজেদের আলাদা করে চিনতে পারছে না ।  এ সংক্রান্ত নথি নারী মন্ত্রনালয়ে পেশ করার জন্যে বলা হলো ।  
  ( কৌতুক ৫ ) 
হাবলু নতুন টেলিভিশন কিনেছে ।  বাড়ি ফিরেই সে টেলিভিশনটা এক ড্রাম পানির ভেতর ডুবিয়ে দিল । ঘটনা দেখে ছুটে এলেন এক প্রতিবেশী । 
প্রতিবেশী :  আরে ,  করছ কী ,  করছ কী ?  ! 
হাবলু :  আর বলবেন না ।  নতুন টিভি কিনলাম । দোকানদার বলল ,  রঙিন টিভি !  ভাবলাম ,  ব্যাটা ঠকিয়ে দিল কি না ,  তাই পানিতে ডুবিয়ে দেখছিলাম , রং উঠে যায় কি না ! 
 গবেষণালদ্ধ ফলাফল :  আবারও মহান যন্ত্রের ওপর আঘাত ।  আবারও সেই হীন ষড়যন্ত্র ।  সাদাকালো টেলিভিশন বিলুপ্ত হয়েছে অনেক আগেই ।  সুতরাং এখানে সাদাকালো বা রঙীন যাচাই করার কোন সুযোগ নেই ।  কৌতুকটির প্রাচীনত্ব বিবেচনায় নিলে তো আরো ভয়াবহ বিপদ ।  পৃথিবীর অনেক অধিবাসীই যান্ত্রিক সভ্যতা ,  ঘন্টা বেঁধে দেয়া জীবনে খাপ খাওয়াতে না পেরে অরণ্য অভিবাসী হবার কথা ভাবছে ।  কেউ কেউ পুরোনো জিনিস ফিরিয়ে এনে সভ্যতার অগ্রগতির চাকা বন্ধ করার কৌশল ফাঁদছে ।  এক্ষেত্রে রঙীন আর সাদাকালোর বিভাজন প্রকট করে তুললে তা আমাদের অর্জিত উন্নতি এবং মহান যন্ত্রাদির প্রতি হুমকি হিসেবে আবির্ভূত হয়ে মানুষকে অতীতচারী করে দিতে পারে ।  আমরা পশ্চাদপদ হতে চাই না ।  স্মৃতি আঁকড়ে ধরে থাকার রোমান্টিসিজম গ্রহণযোগ্য হতে পারে না ।  সুতরাং অবশ্যই এটি হাস্যউদ্রেককারী নয় ,  বরং বিপদজনক হিসেবে বিবেচিত হবে ।  
 মানুষ নির্বিকার মুখে কাজ করে যায় ।  দেশে এখন কোনো বেকার নেই ।  মানুষ অবলীলায় অন্যজনের গলায় ছুরি চালায় ।  কারো কোনো বিকার নেই ।  শহরে খুনী বাড়ছে ।  পেডোফিল বাড়ছে ।  ধর্ষণ প্রতিদিনকার ব্যাপার ।  শহর থেকে দেশ ,  দেশ থেকে মহাদেশে ,  পুরো পৃথিবীতে ঘোর ডিসটোপিয়া ।  মানুষের অস্থিরতা প্রকাশ পাচ্ছে মানচিত্রে ।  ভূমি আর তেল দখলের জন্যে যুদ্ধাবস্থা চতুর্দিকে ।  প্রতিটি দেশেরই এখন আছে নিজস্ব পারমানবিক সমরাস্ত্র ।  অস্ত্র আর যন্ত্র ঈশ্বরকে হটিয়ে দিয়ে শীর্ষস্থানে এখন ।  চারিদিকে কাজ ।  চারিদিকে মেশিনের শব্দ ।  চারিদিকে যুদ্ধ ।  চারিদিকে মৃত্যুর স্পর্শ ।  হয় কাজ ,  নয় যুদ্ধ ,  চালাও যন্ত্র ,  ধরো অস্ত্র !  সভ্যতার শীর্ষবিন্দুতে এসে এটাই এখন মূলমন্ত্র মানুষের ।  এই বিশ্বাস মানবজাতির মধ্যে জন্মেছে যে যন্ত্র দিয়ে যেকোন কিছু পাওয়া সম্ভব ।  অস্ত্র দিয়ে যেকোন স্থান অধিগ্রহণ সম্ভব ।  এই সব সম্ভবের যুগে উৎকর্ষের চরম সীমায় পৌঁছে মানুষ হাসতেই পারতো প্রাণখুলে ।  কিন্তু কোথায় হাসি ?  কোথায় সে বিলীন ?  বায়োলোজিকাল ,  মেটাফিজিকাল ,  সোশাল ,  সব ধরণের গবেষণাকে বৃদ্ধাঙ্গুলি দেখিয়ে হাসি উধাও ।  হাস্য গবেষণা কেন্দ্রগুলিতে কারিকুলাম ভিটা জমা পড়ছে সবচেয়ে মেধাবীদের ।  
  ( ইন্টারভিউ - ১ ) 
 - আপনি হাস্য গবেষণা কেন্দ্রে কেন কাজ করতে চান ? 
 - আমার কাছে ব্যাপারটা বেশ চ্যালেঞ্জিং মনে হয়েছে । 
 - একটু বিস্তৃত করে বলুন । 
 - এই যে হঠাৎ করেই মানুষ হাসতে ভুলে গেলো .  .  . 
 - হঠাৎ করে না ।  এটা এক দীর্ঘ প্রক্রিয়ার পরিণতি ।  আপনি আসতে পারেন এখন ।  
 বাতিল !  
 পান থেকে চুন খসলেই প্রার্থীকে বাতিল ঘোষণা করা হয় এখানে ।  হাস্য গবেষণা কেন্দ্রগুলিতে সবচেয়ে মেধাবীরাই কেবল কাজ করতে পারে ।  আগে যেমন ছিলো নাসা ।  
  ( ইন্টারভিউ - ২ ) 
 - আপনি হাস্যবিলুপ্তির ইতিহাস সম্পর্কে কতটুকু জানেন ? 
 - যতটুকু পারি জেনেছি ।  
 - তা তো মুখস্থ অনেকেই বলতে পারবে ।  ব্যাপারটা আসলে আপনাকে ভাবতে হবে সভ্যতার উৎকর্ষের মন নিয়ে ।  মহান যন্ত্রের দর্শন অনুধাবন করে ।  অস্ত্রের অধিকারসূচক বিস্ফোরনে । 
 - হ্যাঁ ,  আমি জানি সেটা ।  হাসির বিষয়গুলো অবশ্যই হতে হবে যন্ত্রসম্মত এবং সভ্যতার অনুগামী ।  এ পর্যন্ত পাওয়া তথ্যের ভিত্তিতে আমরা জানি যে ,  হাসি দেহকে সচল রাখে ।  ফলে মানুষ দীর্ঘদিন কাজ করতে এবং বাঁচতে পারে ।  সভ্যতার জন্যে এটা শুভ বিষয় ।  এছাড়া হাসিকে খুঁজে ফেরার কোন যুক্তি আছে বলে আমি মনে করি না ।  
 সিলেক্টেড ।  
  ( কেস স্টাডি
স্থান -  ল্যাবরেটরি ,  হাস্য গবেষণা কেন্দ্র ,  ঢাকা ) 
 গম্ভীরমুখো প্রফেসর গুরুত্বের সাথে একটি জীবন্ত নমুনা বিশ্লেষণ করছেন ।  
 " এখানে দেখতে পাচ্ছেন একজন পাহাড়ী তরুণকে ,  যে এখনও হাসতে জানে ।  সে সময়ে অসময়ে ,  কারণে অকারণে হাসে ।  আপাতদৃষ্টিতে অর্থহীন মনে হলেও তার এই অফুরান প্রাণচাঞ্চল্যের মর্মোদ্ধার করতে পারলে আমরা হাস্য উৎপত্তির ব্যাপারে অনেকটাই এগিয়ে যাবো ।  "  
তরুণটি তাদের দিকে তাকিয়ে হাসে ।  দরাজ গলায় একটা প্রাচীন গান ধরে ,  
 " তুই লাল পাহাড়ের দেশে যা
রাঙামাটির দেশে যা
ইথাক তুকে মানাইছেনা রে
ইক্কেবারে মানাইছেনা রে " 
 " আমাদের গবেষণালদ্ধ ফলাফলে দেখতে পাচ্ছেন ,  তার হাসির কার্ভটা শহরে আসার পরেই হঠাৎ ফল ডাউন করেছে আকস্মিকভাবে ।  আমরা এর কারণ অনুসন্ধান করে বের করবো ।  " 
উৎসুক প্রশিক্ষনার্থীরা এগিয়ে আসে ।  তারা নানা প্রশ্ন করতে থাকে পাহাড়ী যুবকটিকে ।  এভাবে এক সপ্তাহ পার করার পর যা হয় ,  তা হলো আরো একজন হাস্যলুপ্ত মানুষের আবির্ভাব ঘটলো ।  গবেষণাগার থেকে বাইরে পাঠিয়ে তাকে একটা ফ্যাক্টরিতে কাজ করতে সেঁধিয়ে দেয়া হলো ।  প্রশিক্ষনার্থীরা আলোচনা করতে থাকে এই বলে যে ,  খুব কাছাকাছি পৌঁছুনো গিয়েছিলো এবার ।  হাসিকে শক্তিতে রুপান্তরিত করে তা দিয়ে বিদ্যুৎ তৈরি করতে উৎসাহী একজন পদার্থবিদ তো বলেই ফেললেন আর মাত্র একমাসের মধ্যেই হাসির রহস্য উদঘাটিত হবে ।  মানুষ হাসবে ,  প্রাণপ্রাচুর্যে বলীয়ান হয়ে দেশকে আরো যন্ত্রবতী এবং অস্ত্রবতী করে ফেলবে ।  নতুন একটা পারমাণবিক প্রকল্পের কাজ শুরু হয়েছে ।  এসময় প্রচুর শ্রম এবং শক্তি প্রয়োজন ।  এই অস্ত্রটা পৃথিবীর তাবৎ মোড়ল আর তার সাঙ্গপাঙ্গ ষণ্ডাগুণ্ডাদের সিধে করে দেবে ।  এখন হাসির অভাবে যদি কিছু শক্তি নষ্ট হয়ে কাজের গতি মন্থর করে দেয় ,  আখেরে তার জন্য দেশকে কঠিন মাশুল দিতে হতে পারে ।  
  ( বিশেষ সভা ) 
 পরিস্থিতির গুরুত্ব বিবেচনা করে জাতিসংঘ তার সকল সদস্য দেশগুলিকে নিয়ে একটি বিশেষ সভা আহবান করেছে ।  মোটামুটি সব দেশই এই সমস্যায় আক্রান্ত ।  গ্লোবালাইজেশনের কঠিন শিকলে সবাই বাঁধা ।  তাই শিকলের একপাশ আক্রান্ত হলে আরেক পাশ কি আর স্থির থাকতে পারে ?   তবে এই গুরুতর পরিস্থিতিতেও জাতিসংঘ মধ্যপ্রাচ্যে বিদ্যমান অসম যুদ্ধ স্থগিত করতে পারে নি ।  বলা ভালো ,  চেষ্টাই করে নি তেমন ।  এজন্যে অবশ্য অদৃশ্য পিঠ চাপড়ে দেয়ার লোকজন আছে ।  সবাই জানে তারা কে ,  কিন্তু কেউ বলছে না ।  
জাতিসংঘের মহাসচিব তার বক্তৃতা শুরু করলেন ।  সব ভাষায় তা স্বয়ংক্রিয়ভাবে অনুদিত হয়ে পৌঁছে গেলো প্রতিটি রাষ্ট্রের নিযুক্ত দূতের কাছে ।  কথা তো সেই একই ,  সেই গৎবাঁধা বুলি ,  মানুষ হাসতে পারছে না ।  এর ফলে অনেক শক্তির অপচয় ঘটছে ।  হাস্য গবেষণা কেন্দ্রগুলো কাজ করে যাচ্ছে ,  কিন্তু কাঙ্খিত ফলাফল আসছে না ।  ইত্যাদি ।  সবাই যখন আলোচনায় অথবা ঝিমুনিতে ব্যস্ত তখন একটা অদ্ভুত ব্যাপার ঘটলো ।  কোথা থেকে যেন একটা কাগজ উড়ে এলো মহাসচিবের কাছে । 
আশ্চর্য সে কাগজ ।  কতরকম বর্ম আর বুহ্য ভেদ করে ঠিক ঠিক ঢুকে গেলো !  হালকা নীলচে রঙের লাইনটানা কাগজ ।  সুপ্রাচীন এক বস্তু ।  
 সেই কাগজের ইতিহাসটা দীর্ঘ ।  
 ( আশ্চর্য কাগজ )  
এখানে মিশে আছে ভাবুক কবির রাতজাগা অস্থিরতা ,  প্রণয় অপেক্ষায় অস্থির হয়ে থাকা চপলা তরুণী ,  পাখিদের ঠোঁট ,  মেঘেদের খুনসুটি ,  জোনাকির ওম ,  শিশুর গায়ের ঘ্রাণ ,  ঘাসের নুপুর ,  বুনোহাসের টাপুর টুপুর ।  কোন এক বর্ষারাতে ছাদে  গান করতে থাকা যুবকের দল হয়তোবা এই কাগজে লিখেছিলো দারুণ নতুন কোনো গান ।  অথবা অভিমানী কোনো বালক চুপদুপুরে লিখেছিলো ঘর ছাড়ার পিছুটান !  হয়তোবা সেই কাগজটা ছিলো কোনো ব্যর্থ কবির কবিতা লেখার চেষ্টায় ক্রমাগত কাটাকুটি করে যাওয়া ।  যারই হোক ,  এই কাগজ ছিলো না যন্ত্রের ,  ছিলো না অস্ত্রের ,  ছিলো না ভূমি অধিগ্রহণের মরণপন লড়াইয়ে ,  ছিলো না তেল উত্তোলনের উত্তাল সমরে ,  ছিলো না পারমাণবিক বোমার প্রনেতা বিজ্ঞানীর হস্তে ।  সেই কাগজটা পড়ে ছিলো কোন গুহায় ,  বা সমুদ্রতটে অথবা নিঝুম অরণ্যে ।  বছরের পর বছর ,  নির্জীব ।  তার হঠাৎ ডানা গজালো পাখিদের মতো ,  পরীদের মতো ,  আর সে উড়ে চললো বিশ্বসভার মধ্যলগ্নে ।  
 এই কাগজের জন্যে কোনো অনুবাদক যন্ত্র নেই ।  কিন্তু কী আশ্চর্য ,  সবাই ঠিকঠাক পড়তে পারছে এর দুর্বোধ্য লিপি ।  আর তার চেয়েও আশ্চর্য ,  এসব পড়ে তারা হাসছে !  এতদিনের গবেষণায় কোনো ফল পাওয়া যায়নি ,  মেধাবী বিজ্ঞানী ,  সমাজতাত্ত্বিকরা ব্যর্থ হয়েছেন ।  কিন্তু এই আশ্চর্য কাগজের অবাক অক্ষরগুলো এই অসাধ্য সাধন করলো কত আয়েশে !  শুরুটা হলো মহাসচিবকে দিয়ে ।  কাগজটার হঠাৎ উড়ে আসায় বিরক্ত হয়ে তিনি যখন এটাকে ছুড়ে ফেলে নিরাপত্তারক্ষীদের গাফিলতির কারণ অনুসন্ধান করে আচ্ছা করে কড়কে দিবেন বলে ভাবছিলেন ,  তখনই কাগজের অক্ষরগুলো তার কাছে স্পষ্ট হতে থাকে ,  এবং তিনি এর মধ্যে তুমুল হাস্যরসের উপাদান খুঁজে পান ।  সেখানে ছন্দে ছন্দে লেখা ছিলো , 
 যুদ্ধ না করিলে পরে
দেখো কত মানুষ বাঁচে
করিলে আক্রমন অপরে
নিজে কি জ্বলবেনা আঁচে ? 
 তিনি হলরুম কাঁপিয়ে হেসে ওঠেন ।  কাগজটা উড়তে উড়তে প্রতিটি রাষ্ট্রের নিয়োজিত প্রতিনিধিদের কাছে যেতে থাকে ।  আর একজন করে হাস্যরত মানুষের সংখ্যা বাড়তে থাকে ।  কখনও সেখানে সূক্ষ্ণ অর্থবাহী ছড়া ,  কখনও সেখানে বলিষ্ঠ শ্লোগান ।  দেশের সাথে সাথে কাগজের লেখাটাও পাল্টাতে থাকে ।  যেমন ,  জাপানের প্রতিনিধি পড়লেন এভাবে ,   " অধিক শ্রম দিয়ে নিজেদের যন্ত্রের দাসানুদাস করে কি সুখ পান আপনারা ?  ছুড়ে ফেলুন এই যান্ত্রিক ,  প্লাস্টিক সভ্যতা !  "  এটা পড়ে হাসতে হাসতে ক্ষুদ্র চোখগুলো ক্ষুদ্রতর হতে থাকলো জাপানিজ ভদ্রলোকের ।  আমেরিকার নিযুক্ত দূতের কাছে লেখাটা ছিলো ,  
  " দ্বিতীয় বিশ্বযুদ্ধ পরবর্তী সকল যুদ্ধের হোতা এই ঘৃণ্য আমেরিকা ধ্বংস হবে যেইদিন ,  সেদিন সভ্যতার নতুন দুয়ার উন্মোচিত হবে "  ।  
আমেরিকান ভদ্রলোক গমগমিয়ে হেসে উঠলেন ।  এভাবে স্থানান্তরিত হতে হতে শ্লোগানে ,  ছড়ায় ,  কবিতায়; শান্তি ,  সাম্য ,  ভ্রাতৃত্য ,  যুদ্ধবিরোধী ,  যান্ত্রিক সভ্যতা বিরোধী নানারকম কথকতা হাসির কৌতুক হয়ে বেদম হাসাতে লাগলো সবাইকে ।  সবার পড়া শেষ হলে কাগজটি ভগ্ন মনোরথে আবার উড়াল দেয় নতুন গন্তব্যের দিকে ।  এমন বিদঘুটে হাসির কোন কারণ খুঁজে না পেয়ে নিজেকে অবহেলিত এবং অপমানিত মনে করছে সে ।  সে না হয় প্রাচীন কোন বৃক্ষের পাদদেশে অবস্থিত গুহায় বাকি জীবনটা কাটিয়ে দেবে ।  উড়তে উড়তে সভ্যতার প্রতিনিধিদের সভাকক্ষ থেকে ভেসে আসা হাসির শব্দে স্বস্তি পেতে চাইলো একবার ,  কিন্তু সেটা আর মানুষের হাসির মতো লাগে না তার কাছে ।  হায়েনার ক্ষুধার্ত আস্ফালন মনে হয় ।  ছিড়ে - খুড়ে সব খেয়ে নিবে ,  সবারই অসীম ক্ষুধা ,  কিচ্ছু অবশিষ্ট রাখবে না আর ।  বোকা কাগজটা বুঝতে পারে ,  পাখি হওয়া হবে না তার আর ।  ডানাদুটো বুঝি খসেই যাবে এবার !   
                            
                    




গ্রন্থালোচনা :  মাহবুব ময়ূখ রিশাদের দিকশূন্যপুর


 দিকশূন্যপুর মাহবুব ময়ূখ রিশাদের তৃতীয় গল্পগ্রন্থ ।  এর আগে প্রকাশিত হয়েছিলো  " সান্ধ্যকালীন ট্রেনে গোপন যাতায়াত "  এবং  " নির্জনতার জ্যামিতিক বিষণ্ণতা "  ।  নিজস্ব ধারার লেখনী এবং বৈচিত্রময় কাহিনীর গুণে সমাদৃত হয়েছেন একটি নির্দিষ্ট পাঠকশ্রেণীর কাছে ।  অবশ্য কাহিনী বলতে আমরা সচরাচর যা বুঝে বা বুঝিয়ে থাকি রিশাদের গল্পে তা পাওয়া যাবে না সেভাবে ।  দিকশূন্যপুর বইয়ের দ্বিতীয় গল্প দোতারায় আমরা যেমন দেখি; বিষাদগ্রস্ত ,  ঝড়ে এলোমেলো দাম্পত্য জীবনের কথকতা ।  কাহিনীটা এমন ,  একজন মাঝবয়েসী ব্যক্তি তার স্ত্রীর ওপরে বীতশ্রদ্ধ ,  ভালোবাসাহীনতার আবদ্ধ চৌখুপিতে হাঁসফাঁস করতে করতে সে দ্বারস্থ হয় তার ফেলে আসা প্রেমিকার ।  পাঠক ,  আপনি খুব জমজমাট একটা কাহিনীর প্রত্যাশা করছেন ?  আপনার ভাবনায় কি কি আছে বলুন তো ?  একটা জমজমাট পরকীয়া প্রেম ?  কিছু নির্জনতা ,  চুম্বন ,  আর শারীরিক ঘনিষ্ঠতা ?  দুঃখের বিষয় এসবের কিছুই নেই গল্পটিতে ।  আর রিশাদ এভাবেই বারেবার আপনাকে হতাশ করতে থাকবে এই গল্পটিতে যেমন ,  তেমন বাকি গল্পগুলিতেও ।     এক সকালে ঘুম থেকে উঠে গল্পের কেন্দ্রীয় চরিত্র অনুভব করে যে সে তার স্ত্রীর প্রতি কোন আকর্ষণ বোধ করছে না ।  একদমই না ।  তার স্ত্রীর নাম এশা ।  বহুল চর্চিত একঘেয়ে দাম্পত্য জীবন তাকে রূপান্তরিত করেছে নির্বিকার ,  নির্লিপ্ত ,  শীতল এক রমণীতে ।  তাদের দাম্পত্যজীবন ভঙ্গুরও নয় ,  মজবুতও নয় ।  অপ্রত্যাগামী এক প্রক্রিয়া যেন তা ,  ফিরে যাওয়ার কোনো উপায় নেই ।  বিস্কুটের ইট দিয়ে তৈরি দীর্ঘ সিঁড়ির একদম সর্বোচ্চ তলায় উঠে গেছে তারা ।  সেখান থেকে নামতে তাদের ভয় করে ।  বিস্কুটের ইট ,  খুব একটু শক্ত - পোক্ত ভারবাহী দ্রব্য হিসেবে পরিচিত হতে পারে নি কখনই ।  চারিপাশে ছড়িয়ে আছে অজস্র দাঁতালো ইঁদুর ।  কাটবে কুটকুট ।  একসময় এই অবশ্যম্ভাবী ভাঙ্গনচিহ্ন প্রকট হয়ে উঠলে গল্পের কেন্দ্রীয় চরিত্রটি দীর্ঘ পনের বছরের অভ্যাসকে বিদায় জানিয়ে সানজির কাছে চলে যাবার তীব্র আকুলতা পোষণ করে ।  সানজি ,  তার প্রাক্তন প্রেমিকা ।  সেই সকালে ,  তার সন্দিগ্ধ ,  কেঁচোমন বারবার অহেতুক ভয়ে জবুথবু হতে থাকে ।  নিঃশ্বাস ছাড়তে গিয়ে তার ভয় হয় ।  এশা কি বুঝতে পারবে কিছু ?  দীর্ঘশ্বাসটা সাইক্লোন হয়ে তার ঘর ভেঙে দেবে ?  তার মুখে কি সানজির ছায়া ?  এই পর্যায়ে একটা ডার্ক হিউমারাস সিচুয়েশন তৈরি হয় ।  এশা ব্যাগ গোছাতে শুরু করে ।  তবে কি এশা চলে যাচ্ছে তাকে ফেলে ?  এই সামান্য দীর্ঘশ্বাস আর মুখের পিঁচুটিপনার কারণে ?  এত সহজেই চলে যাওয়া যায় ?  হায় ঘোরগ্রস্ত ,  সন্দেহবাদী ,  ভীতু ,  ভাবনাখেকো স্বামী !  সে ভুলেই গিয়েছিলো যে এশার যাওয়ার কথা তার বড়ভাইয়ের কাছে ,  সম্প্রতি যে বিদেশ থেকে ফিরেছে ।  এশার এই চলে যাওয়া সুবিধেই করে দেয় তার ।  সে এখন সহজেই সানজির কাছে যেতে পারবে ।  কিন্তু চাইলেই কি আর যাওয়া যায় ?  যাওয়ার জন্যে উত্তম বাহন সে কোথায় পাবে ?  সাধারণ বাস - ট্রাক - রিকশায় করে সে কি পৌঁছুতে পারবে সানজির কাছে ?  সময়ের সুকঠিন গ্রাসে সে বন্দী ,  করছে ছটফট ।  সানজি কি আর সেই আগের মত আছে ?  তার বিয়ে হয়ে যায় নি ?  সন্তান ধারণ করে নি ?  আর তার স্বামীই বা কেমন আচরণ করবে তার সাথে ?  অবশেষে সে একটি বাহন খুঁজে পায় ।  একটি অদ্ভুত বাসে করে সময় পরিভ্রমণে ব্রত হয় সে ।  গাছের পাতার আড়ালে দেখতে পায় নিজের অতীত ।  তার ছেলে হিমেলের জন্মের দিনটা ,  সে ছুটোছুটি করতে থাকে আনন্দে ,  প্রচুর মিষ্টি কিনে আপ্যায়নে ব্যস্ত .  .  . সে কোথায় যাচ্ছে আসলে ?  " আমরা আত্মার কাছে যাচ্ছি ,  একেবারে নিজের ভেতর লুকিয়ে থাকা আত্মা "  ।  বিজ্ঞ ড্রাইভার তাকে জানায় ।  সানজির বাসায় গিয়ে অবিকল তার মত দেখতে একজন লোকের দেখা পেয়ে যায় সে ।  সে সানজির স্বামী ।  সানজি তাহলে কার সাথে দিন কাটাচ্ছে ?  অবিকল তার মত দেখতে লোকটার সাথে ,  নাকি তার সাথেই ?  নাকি আয়নাঘরের ভুলভুলাইয়ায় সবার চেহারা এবং পরিণতি একই রকম ?  আমাদের এই আল্ট্রামডার্ন আরবান লাইফে প্রেম ,  ভালোবাসা ,  নিরাপত্তা ,  বিশ্বস্ততা ,  সবকিছু মিলিয়ে যে আইরিশ স্ট্যু বানানো হয় ,  তা সহজপাচ্য নয় মোটেও ,  তবুও সবাই তা খায় ,  এবং নিজেদের শক্তিশালী ভাবে ।  অথচ তাদের  " কোথাও যাওয়ার নেই ,  কিচ্ছু করার নেই "  । দূর থেকে ভেসে আসে মন ব্যাকুল করা দোতারার সুর ।  সেই সুরে আপ্লুত হয় তারা ।  অতঃপর .  .  .   ?  গল্পটিতে মেটাফরের ব্যবহার যথার্থ ।  আর সেই সাথে রয়েছে কিছু অসাধারণ কাব্যিক লাইন যেমন -   " তুমি চলে যাচ্ছ ?  কথাটা এতটাই আস্তে বলা ,  আমি না - শোনার ভান করে চলে যেতে থাকি ,  আর অন্যদের ঝিনুক কুড়োনো সময়ের দীর্ঘশ্বাসে ভাসতে থাকি - কালবৈশাখীতে পাখি হয়ে যাওয়া পাতার মতো .  .  .  "  এবং এপিগ্রাম ,  যেমন  " মানুষ নিজের জীবন ছেড়ে কোথাও পালাতে পারে না "  । সব মিলিয়ে বলা যায় বইটির অন্যতম সেরা গল্প এটি ।  ঝড়ের যাদুকর গল্পটিতেও রিশাদ তার স্বকীয় লেখনী বজায় রেখেছেন ।  শুরুটা কাব্যিক ,  কিছুটা ডার্ক এটমোসফিয়ার ,  এবং পরবর্তীতে তা মোড় নেয় জাদুবাস্তবতার দিকে ।  এই গল্পটি দুই বন্ধুকে নিয়ে ।  জামিল এবং রাজীব ।  এক ঝড়ের রাতে সিগারেট কিনতে গিয়ে দুজনার দেখা হয়ে যায় ।  এই রাতের নির্জনতায় রাজীবকে পেয়ে বেশ প্রগলভ হয়ে ওঠে জামিল ।  সহাস্যে সেই পরিচিত সম্বোধনে আলাপ চালিয়ে যেতে থাকে ,   " আরে তুই !  "  । রাজীবের ভেতর অবশ্য সেই চাঞ্চল্য দেখা যায় না ।  পরিমিত এবং শীতল আচরণ তার ।  তাদের আলাপচারিতায় স্বাভাবিকভাবেই প্রসঙ্গ উঠে আসে ,  কে কী করছে ।  রাজীবের জবাবটি ছিলো চমকপ্রদ ।   " জাদুঘর বানাচ্ছি "  ।  বন্ধুত্বের উষ্ণতায় আপ্লুত জামিল অবশ্য এই বক্তব্যের ভেতর কোন অস্বাভাবিকতা খুঁজে পায় নি ।  গল্পের এক পর্যায়ে যখন রাজীব জামিলকে তার জাদুঘর দেখতে আমন্ত্রণ জানায় তখন থেকেই গল্পটি বাস্তবের আঙিনা থেকে চুপিচুপি বের হয়ে এসে ম্যাজিক রিয়েলিজমের অচেনা ,  অনিশ্চিতময় জগতে হাঁটা শুরু করে ।  অদ্ভুত সেই জাদুঘর ।  তীব্র আলোর অনলে নক্ষত্রিত ।  ধাতস্থ হয়ে জামিল অতীতের জানালা দিয়ে কী দেখতে পায় ?  ধীরে ধীরে বের হয়ে আসে পুরোনো বঞ্চনা ,  পাপ আর বেঈমানির ইতিহাস ।  গল্পের শেষটা বেশ টুইস্টেড ,  তবে কাহিনীটা কিছুটা সিনেমাটিক লাগতে পারে ,  ওল্ড স্কুল রিভেঞ্জ ।  এটা একইসাথে গল্পটির ধনাত্মক এবং ঋণাত্মক মানদণ্ড প্রকাশ করে ।  এত সাধারণ একটা কাহিনী নিয়েও যে সুপাঠ্য একটা গল্প বানানো যায় এটি নিঃসন্দেহে লেখকের কৃতিত্ব ।  তবে পাঠক যদি চেয়ে থাকেন যে আরো একটু বিমূর্ততা ,  জটিলতা থাকতে পারতো ,  সে দাবীর কথা লেখক গভীরভাবে ভেবে দেখতে পারেন ।  সাধারণত বইয়ের শিরোনামের গল্পটির প্রতি পাঠক বিশেষভাবে আগ্রহী হয়ে থাকেন ।  ঠিক তেমনটি ঘটে প্রথম গল্পটির ক্ষেত্রেও ।   " দিকশূন্যপুর "  একে তো শিরোনামের গল্প তায় গ্রন্থটির প্রথম গল্পও বটে ।  তাই বিশেষ আগ্রহ নিয়ে গল্পটি পড়েছি ।  গল্পের চরিত্র মূলত দুটো ।  নাহোল - একজন একাকী কিশোর ,  আর তার পাড়াতো বড়আপা নীরা ।  নাহোলের জগৎটা আর দশটি কিশোরের মত নয় ।  সে গভীর ভাবনায় ডুবে থাকতে পছন্দ করে ।  একাকী বসে ভাবে দিকশূন্যপুর নামক এক কল্পিত রাজ্যের কথা ,  যেখানে সে রাজপুত্র ,  তার চার চারটে ঘোড়ার গাড়ি ।  দৈনন্দিন পঙ্কিল জীবন থেকে মুক্তি পায় দিকশূন্যপুরের পাহাড়ের পাদদেশে প্রেমঝর্ণায় ভিজে ।  তার জন্যে অপেক্ষা করে থাকে বৃষ্টিতে ভেজা স্নিগ্ধ ঘাসফুলদল ।  সে বৃষ্টির গন্ধ পায় ,  জোছনার আলিঙ্গন অনুভব করে ,  ধারণ করে সমস্ত সবুজ এবং সতেজতাকে ।  নাহোলের কল্পনার জগৎ নিঃসন্দেহে চমৎকার ভাবে চিত্রিত করেছেন রিশাদ ।  কিন্তু গল্পটিতে নতুনত্ব কিছু নেই ।  অসম বয়সের প্রেমাকাঙ্খা নিয়ে কম গল্প লেখা হয় নি ।  হ্যাঁ ,  এই গল্পেও নাহোল নীরার প্রতি আকৃষ্ট থাকে প্রবলভাবে ।  কিন্তু একে তো সে বয়সে ছোট ,  তার ওপর বিশাল একটি খুঁত আছে তার ।  তাই অন্যান্য সব গল্পের মত এখানেও ব্যর্থ পরিণতি ।  রিশাদ সাধারণত যেভাবে লিখে থাকেন ,  এই গল্পটি সেই ধারার নয় ।  গল্পটিতে পাঠকের আবেগ নিয়ে খেলে মন খারাপ করতে বাধ্য করার অভিপ্রায় লক্ষ্য করা যায় ।  পাঠককে কিছুটা রিলিফ দিতে এমন সরলরৈখিক গল্প তিনি লিখতেই পারেন ,  কিন্তু বইয়ের নামকরণ এবং গ্রন্থের প্রথম গল্প হিসেবে এ গল্পটিকে বেছে নেয়া ঠিক হয়েছে কি না এই প্রশ্নের জবাব তাকে কারো কারো কাছে দিতে হতে পারে ,  বিশেষ করে যারা তার পুরোনো পাঠক ।  এটা নিয়ে উচ্চভাবনা থাকায় গল্পটি পড়ে হতাশ হয়েছি ।  তবে শুনেছি গল্পটি পাঠকেরা বেশ পছন্দ করেছেন ,  এটাই বড় ব্যাপার ,   " হয়তো বা "  ।  মৃত্যুস্পর্শী রোদ গল্পটিতে আমরা লেখকের পেশাগত জীবনের অভিজ্ঞতা সম্পর্কে জ্ঞাত হই ।  রিশাদ একজন চিকিৎসক ।  এটা এক দিক দিয়ে একটা বিরাট সুবিধে ।  হাসপাতালের ওয়ার্ডে ,  কেবিনে কতশত গল্প রচিত হয়ে যায় প্রতি দিন ,  প্রতি রাতে !  এক আশ্চর্য নিষ্ঠুর জগৎ ।  হাসপাতালের ওয়ার্ডগুলোতে নতুনভাবে রচিত হয় জীবন আখ্যান ,  মানবিক সম্পর্কের জটিলতা ,  মুখোশ খসে পড়ে ,  মৃত্যুতীরবর্তী অসংলগ্ন ভাবনার বিভ্রান্ত মানুষেরা নিজের অজান্তেই প্রিয়জনদের বন্ধক দেয় আজরাঈল অথবা ফ্লোরেন্স নাইটেঙ্গেলের কাছে ।  গল্পটিতে দেখতে পাই পা পচিয়ে নিয়ে আসা একজন বাবাকে ,  জীবন বাঁচাতে হলে অপারেশন প্রয়োজন ।  কিন্তু সে কাটা পা নিয়ে পঙ্গু জীবন যাপন করতে চায় না ।  তার ছেলেটি সিদ্ধান্তহীনতায় ভোগে ।   অপারেশন না করলে কিছু টাকা বেঁচে যায়; আবার বাবাকে এভাবে মৃত্যুর দিকে ঠেলে দেয়াও মেনে নিতে পারে না ।  আমরা দেখি নাড়িভুড়ি ছিড়ে যাওয়া এক মেয়েকে ।  স্বামীর ভয়াল অত্যাচারে যে মৃত্যপথযাত্রী ।  কিন্তু তার ভাই অপারেশন করিয়ে তাকে সুস্থ করে তুলতে চায় না ।  কেন ?  সুস্থ হলে আবার স্বামীর কাছে ফিরতে হবে ।  আবার অত্যাচারের সম্মুখীন হতে হবে ।  ভাবা যায় !  অপারেশন না করায় অবশ্য মূল চরিত্রটির সুবিধেই হয় ।  সে বাড়ি ফিরতে পারবে তাড়াতাড়ি ।  একটা ভালো সিনেমা দেখতে পারবে ,  অথবা শুনবে নতুন কিছু গান ।  এরকম আরো কিছু দ্বান্দ্বিক পরিস্থিতি নিয়ে গড়ে ওঠে অত্যন্ত সংবেদনশীল এই গল্পটি ।  গল্পটির ব্যপ্তি ছোট হলেও গভীরতা অতল ।  রিশাদের কাছ থেকে এমন থিম নিয়ে একটি উপন্যাস কি আমরা আশা করতে পারি ?     লাঠি গল্পটি সদ্য পাশ করা ডাক্তারদের চালচুলোহীন জীবন নিয়ে লেখা ।  তারা চায়ের দোকানে বসে গল্পগুজব করছে ,  ঠাট্টা - তামাশা করছে ।  বেশ সুখ এবং সৌহার্দের সময় ,  বলা যায় ।  এসময় তাদের এক ডাঁটে চলা বন্ধু দৌড়ে হাঁপাতে হাঁপাতে তাদের কাছে এলো ।  ব্যাপার তেমন কিছুই না ,  সে তার প্রেম প্রতিদ্বন্দ্বীর কাছ থেকে মার খেয়ে ফিরছে ।  অক্ষম ক্রোধে ফুঁসতে থাকে তার বন্ধুগণ ।  কিন্তু তাদের আর কী ' ই বা করার আছে ?  একসময়কার ক্যাম্পাসে প্রতাপ দেখানো তরুণেরা ভেজা বেড়াল হয়ে তিন / চারটি সিগারেট বেশি খায় ।  এই তো !   এ পর্যন্ত ঠিকই ছিলো ।  অকস্মাৎ এক বুড়োর আগমন ঘটে ।  কেন ,  কীভাবে এর সন্তোষজনক কোন কারণ বের করতে পারি নি ।  বুড়ো কিছু ফিলোসফিক্যাল কথা বলে তাদেরকে স্তব্ধ করে দিয়ে যায় ।  এই গল্প থেকে ভালো লাগার কোনো উপকরণ খুঁজে পাই নি ।  বইয়ের সবচেয়ে দুর্বল গল্প ।   রক্তাক্ত শহরে ,  এবং কাঁটাচামচের ভুল যাত্রা - এই দুটো গল্পের থিম একই ।  মুক্তচিন্তাকে ব্যহত করতে ,  নিশ্চিহ্ন করতে প্রস্তুত  ' জিহাদী ' দের আক্রমণের লক্ষ্যবস্তু হয়ে ওঠা নিধর্মী ,  এবং সুশীল - মডারেট সমাজের এ সংক্রান্ত নিশ্চুপ সমর্থন গল্পদুটির আলেখ্য বিষয় ।  প্রথম গল্পটিতে শাহেদ নামক একজন ব্যক্তির উদ্ধত অবিশ্বাসী জীবনবোধ এবং দর্শন কীভাবে অবশ্যম্ভাবী মৃত্যুকে নিয়ে আসে তারই বয়ান ।  আমাদের সমাজ ভিন্নচিন্তার ব্যক্তিদের প্রতি কেমন প্রতিকূল হয়ে ওঠে তারই এক মেলানকোলিক রূপ ।  শুরুর লাইনটা সবচেয়ে গুরুত্বপূর্ণ -   " এক বছর ধরে  আমরা শাহেদের মৃত্যুর জন্য অপেক্ষা করছিলাম "  । অর্থাৎ ,  যখন থেকে শাহেদের বন্ধুরা জানতে পারলো তার এই ভিন্ন দর্শনের কথা ,  তখন থেকেই তার গায়ে মৃত মানুষের সিল লাগিয়ে দেয়া হলো ।  সে একজন জীবন্মৃত মানুষে পরিণত হলো ।  তার পরিচিত মানুষদের কিছুই করার ছিলো না অপেক্ষা করা ছাড়া ।  আর তাই ,  যা হবার কথা ছিলো ,  যেন উঠোনে ছড়ানো চাল পোয়াতী মুরগী কিচকিচ করতে করতে খেয়ে নিলো ,  ঠিক তেমনই আলগোছে তাকে হত্যা করে রাস্তার ধারে ফেলে রাখা হলো ।  এই গল্প এক বেদনাবিধূর পরাজয়ের গল্প ,  ব্যর্থতার গল্প ,  আত্মসমর্পণের গল্প ।  গল্পটি ভালো লেগেছে ,  তবে কীভাবে আরো ভালো করা যেতো সে ব্যাপারে কিছুটা আক্ষেপ রয়ে গেছে ।  রিশাদের গল্পে জাদুবাস্তবতার ব্যবহার বেশ কুশলতার সাথেই সম্পাদিত হয়ে থাকে ,  এই গল্পটি তেমন কিছু ডিমান্ড করছিলো ।  তা না করে এভাবে ফ্ল্যাট কাহিনী বলে যাওয়াটা কিছুটা আশাহত করেছে ।  সেই এক বছরে শাহেদের ব্যক্তিগত জীবন নিয়ে কিছু বলা হয় নি ,  কীভাবে সে দ্রুত নিশ্চিত মৃত্যুর মাঝামাঝি সময়টায় বহুবার মারা গেলো ,  দূরে সরে গেলো ,  এসবের বিস্তারিত বিবরণ থাকলে ভালো হতো ।   কাঁটাচামচের ভুল যাত্রা গল্পটির শুরুটাও দারুণ ।  পাঠক রীতিমত নড়ে চড়ে বসবেন ।   " কাঁটাচামচ দিয়ে একজনের চোখ গেলে দেয়ার ক্রিটিক্যাল মুহূর্তে আমার বেশ কিছুদিন আগের একটি অনুভূতির কথা মনে পড়ে যাবে এবং প্রতিবেশীর বদলে নিজেকেই মেরে ফেলতে ইচ্ছে হবে ,  মনে হবে আমিই তো চেয়েছিলাম ,  এরা উৎসব নিয়ে আসুক ,  দুএকটা ভালো - মন্দ কথা বলুক - এখন এই আক্রোশের কোনো মানে নেই .  .  .  " পূর্বে উল্লেখিত গলল্পটির সাথে এটার পার্থক্য হলো এখানে পাল্টা আক্রমণের কথা ভাবা হয়েছে ।  আগের গল্পটির নিরাপদ বাতাবরণ থেকে বেরিয়ে এসে; বলা যায় সেট হয়ে আসা ব্যাটসম্যান যেমন ডান্সিং ডাউন দ্যা উইকেটে এসে ছক্কা মারার চেষ্টা করেন তেমনটা অনেকাংশেই ।  এখানেও রয়েছে মৃত্যু ,  কার তা অবশ্য বিস্তারিত বলা হয় নি ।  কোন একটা ছেলে ,  যে রক্তাক্ত শহরের শাহেদের মত নাস্তিক ,  তার মৃত্যু নিয়ে আবর্তিত ।  এই গল্পটি মূলত আক্রমণ করেছে তথাকথিত প্রগতিশীল ,  সুশীল মডারেট সমাজকে; যারা এমনতর মৃত্যুকে নিশ্চুপ অভ্যর্থনা জানায় ।  তাদের খুশিতে ঝিকমিক চোখে একটা কাঁটাচামচ বিঁধিয়ে দেয়ার প্রবল ইচ্ছে শেষতক ব্যর্থতায় পর্যবসিত হয় ।  এমনটাই হয়ে থাকে ,  হয়ে আসছে ,  এবং এটাই হয়তো বা সাম্প্রতিক ট্রেন্ড !  কাছাকাছি থিমের লেখা দুটি গল্পের মধ্যে এটিই শ্রেয়তর ,  এবং নিঃসন্দেহে সাহসী একটা লেখা ।  এভাবেই তো লেখকদের এগিয়ে আসা দরকার তাদের সোশ্যাল কমিটমেন্ট থেকে ।  বব ডিলানের কালজয়ী গান ব্লোয়িং ইন দ্যা উইন্ড থেকে সুধোই তাদের ,   " Yes ,  how many deaths will it take till he knowsThat too many people have died  ?  " কবীর সুমনের অনুবাদে ,   " কত হাজার মরলে তবে মানবে তুমি শেষে ?  বড্ড বেশি মানুষ গেছে বানের জলে ভেসে ?  "  কেবিন নাম্বার এগার গল্পটিতে আবারও আমরা পাই চিকিৎসক রেশাদকে ।  মৃত্যুস্পর্শী রোদ গল্পটির মত এখানে অবশ্য এতসব দম আঁটকানো দৃশ্যের সমাহার নেই ।  একজন মধ্যবয়েসী মৃত্যপথযাত্রী ব্যক্তির জীবনের শেষ দিনগুলোর কথা বিবৃত হয়েছে এখানে ।  নিশ্চিত মৃত্যুর দিকে এগিয়ে যেতে যেতে সে তার চিকিৎসককে একটি মর্মস্পর্শী চিঠি লেখে ।  যেন তাকে সময়ের আগেই মেরে ফেলা হয় ।  একজন স্নেহময়ী পিতা ,  প্রেমময় স্বামী কেন এমটা চাইছেন ?  তিনি তার দুর্ভাগ্যকে টেক্কা দিতে এবং পরিবারকে একটু আগেভাগেই মৃত্যপরবর্তী শোক সামলিয়ে গুছিয়ে নেয়ার জন্যে তার এই বিষাদী চাওয়া ।  চিঠি পেয়ে চিকিৎসকটি আপ্লুত হন ।  হয়তো বা বয়স কম বলেই ,  হয়তো বা মৃত্যু নিয়ে তার রোমান্টিসিজমের কারণে ,  বয়েস বাড়ার সাথে সাথে সে নিশ্চয়ই এসব অনুভূতির জঞ্জাল ছুড়ে ফেলার জন্যে একটি ভাগাড় খুঁজে নিতে পারবেন !  নন্দিনী ,  নন্দিনী গল্পটি এই গ্রন্থের দ্বিতীয় ভালোবাসার গল্প ,  এবং অবশ্যই তা রিশাদের স্বকীয়তায় ভাস্বর ।  মূল চরিত্রটি জীবনের প্রথম  ' জলযোগে ' র পর এক অভূতপূর্ব অনুভূতির সম্মুখীন হয় ।  সারাক্ষণ কে যেন ডেকে চলে তার অতল গহীনে ,   " নন্দিনী ,  নন্দিনী !  "  ।  কোথায় উৎপত্তি এই কুহকডাকের ?  কেন ,  কে ডাকছে তাকে ?  কী তার উদ্দেশ্য ?  তার নেশার ঘোর কি এখনও কাটে নি ?  আশেপাশের কোন বাসায় নন্দিনী নামক কোন মহিলা এসেছে ,  তার স্বামী তাকে এই নামে ডেকে চলে ?  নির্ঘুম রাত ,  বন্ধুদের মশকরা ,  আর মায়ের উদ্বিগ্নতায় ক্রমশ আর জবুথবু হয়ে পড়ে সে ।  সে কি নন্দিনীকে খুঁজে পাবে ?  কোথায় ,  কীভাবে ?  শেষটায় বেশ একটা শকিং চমক আছে ,  যা পাঠককে ভাবাবে নিশ্চয়ই ।  মানুষ মাত্রই অতীতচারী ।  সাইকেলের ডানা গল্পে লেখককে নস্টালজিক হতে দেখি ।  চট্টগ্রামের ছয় বছর ,  হোস্টেল লাইফ ,  ময়মনসিংহের নিস্তরঙ্গ জীবন ,  সাইকেলে করে শহর ভ্রমণ ,  দশ টাকা বাজির ক্রিকেট খেলা ,  বাবা - মার সরকারী চাকুরীর সুবাদে নানুর কাছে বড় হওয়া ,  অতঃপর ইট পাথরের ধানমন্ডিতে ঘাঁটি গেড়ে বসা ।  অতীতচারিতার সাথে কিছু বিষাদ জমা হয় তার মনে ।  কিছু আক্ষেপ ,  ক্যাম্পাস থেকে একটা সনদ পেলো মাত্র ,  তার লেখক জীবন ,  অথবা বন্ধুটির মুকাভিনয় প্রতিভা কিছুই মুল্যায়িত হলো না ,  এসব নিয়ে হতাশা ,  অতঃপর আবার ফিরে আসা দৈনন্দিনে ।  সাদামাঠা ,  স্পষ্ট গল্প ।  অনেকেরই মনের কথা বিবৃত হয়েছে এখানে ।  সর্বশেষ গল্প ,  ডেলফিনার কবুতর ।  গল্পটি ভালো না খারাপ এই মতামতটির আদৌ কোন গুরুত্ব নেই ।  কারণ ,  গল্পটি অন্যরকম ।  এক হাজার বিষাদী ,  প্রেমময় ,  নস্টালজিক ভালো গল্পের চেয়ে একটা আনকোরা  ' খারাপ '  গল্প ভাবনার জগতে প্রবল আলোড়ন তোলে ,  এবং রিশাদের কাছ থেকে সেটাই প্রার্থিত ।  তবে এটাও ঠিক ,  সব গল্পেই এমন নিরীক্ষা চালালে তা সহজপাচ্য হয়ে ওঠে না ,  কিছুটা ক্লান্তিকর হয়ে যায় ব্যাপারটা ।  তাই ,  এমন গল্প দু - তিনটে রাখাই ভালো বোধহয় ।  লেখক এবং তার বন্ধু অর্পার ফেসবুক চ্যাটিং থেকে গল্পটার উৎপত্তি ।  অর্পার সাথে লেখকের সম্পর্কটা ঠিক স্পষ্ট নয় ।  তারা বন্ধু ।  শুধুই কি বন্ধু ?  গল্পে উদ্ধৃত আছে যে লেখক বিবাহিত ।  আর তাই অর্পা প্রশ্রয়ের সাথে জিজ্ঞাসা করে ,   " তোমার বউ কোথায় ?  এত রাতে আমার সাথে টাংকি মারছ কেন বসে বসে ?  "  ।  তারা একটি নতুন গল্প তৈরি করতে চায় ।  অর্পাই শুরু করে ।  সে প্রস্তাব দেয় ডেলফিনা নামক একটি মেয়েকে নিয়ে গল্প বানাতে ।  ডেলফিনা ।  ভালো ছবি আঁকে ।  ডেলফিনা খ্রিস্টান ।  সে পালিয়ে বিয়ে করেছে মাহিদ নামের একজন মুসলমান ছেলেকে ।  ধীরে ধীরে তারা ডেলফিনা এবং মাহিদের জটিলতাময় জীবনে ঢুকতে শুরু করে ,  অথবা বৃথাই জটিল করতে শুরু করে তাদের জীবন ।  ডেলফিনা কবুতর পুষতো ।  হঠাৎ একদিন কী মনে করে সে তিনটে কবুতর জবাই করে খেয়ে ফেলে ।  কবুতরগুলো তার কাছে আশ্রয় চেয়েছিলো ।  পৃথিবীটা দিনকে দিন কবুতরদের জন্যে বসবাস অযোগ্য হয়ে উঠছিলো ।  কিন্তু ডেলফিনা তাদের অনুনয় শোনে নি ।  গল্প তৈরির সাথে সাথে অর্পা এবং লেখকের চ্যাটিংও চলতে থাকে ।  লেখকের মতে ডেলফিনা সেক্সুয়াল ফ্রাস্টেশনে ভুগছে ।  অর্পা ব্যাপারটি নিয়ে লেখককে বেশ একটা টিপ্পনি কাটে মওকা পেয়ে ।  পুরুষতান্ত্রিক সমাজের শিশ্নমস্তকতা নিয়ে বিদ্রুপ থাকে সেখানে ।  ধীরে ধীরে চরিত্রদুটি জীবন্ত হয়ে ওঠে ।  স্রেফ একটা গল্পের চরিত্র হয়ে থাকে না আর ।  ডেলফিনা আর মাহিদ যখন হানিমুনে যায় ,  গল্প বের করে আনার অভিপ্রায়ে তাদের হোটেলরুমে চোখ গলিয়ে দিয়ে ট্রেসপাস করার অপরাধে দুজনকেই বিচলিত হতে দেখা যায় ।  ডেলফিনার চরিত্র আরো দুর্বোধ্য হতে থাকে ক্রমান্বয়ে ।  চিত্র প্রদর্শনীর প্রসঙ্গ উঠলে সে মাহদের কাছে তার কুমারীত্বের রক্ত নিয়ে আসে ,  অবিকল তার মত দেখতে একজন ছায়ামানবীর সাথে কথা বলে ।  যাপিত জীবনকে আরো স্পাইসি করতে দুজনেই পরকীয়া করবে কি না মাহিদকে প্রস্তাব দেয় ।  কেন এমন হচ্ছে ?  এমনটাই কি হওয়ার কথা ছিলো ?  বিয়ের আগের সম্পর্ক উত্তাপ আর ওম হারিয়ে এমন শীতল উন্মাদনায় মেতে ওঠাই কি নিয়তি ?  ডেলফিনা মাহিদের কাছে একটি নাইলনের দড়ি আব্দার করে বসে ফাঁস নেয়ার জন্যে ।  সেসময় মাহিদ তার কলিগ রিতার সাথে ফ্লার্ট করছিলো । অতঃপর ?  ডেলফিনার গোপন বাক্সে আরো কিছু কবুতর যুক্ত হয় ।  তারা কোথা থেকে এলো ?  তারা কি আসলেই নিরীহ প্রাণী ,  নাকি ডেলফিনার জীবনকে ছাড়খাড় করে দেয়া নিরামিষ ,  পানসে ব্যক্তিরা ?  কবুতরগুলি কি তার বাবা ,  ছায়াবন্ধু এবং মাহিদ ?  ডেলফিনা কী করবে কবুতরগুলোকে নিয়ে ?  গল্প শেষ হয় কি হয় না ,  অর্পা আর লেখক বিদায় নেয় পরষ্পরের কাছ থেকে ।  ডেলফিনা এবং তার কবুতরগুলোকে সৃষ্টি তো করা হলো ,  এবার সামাল দেবে কীভাবে ?  এক অলঙ্ঘনীয় দ্যোতনায় পেণ্ডুলামের মত দুলতে থাকে লেখক ।  আসলে কে সত্যি ,  প্রেমময় ডেলফিনা ?  নিম্ফ ডেলফিনা ?  ক্রেইজি ডেলফিনা ?  লেখকের সামনে আর ভাবনার খোলা প্রান্তর থাকে না ।  তবে কি সেও ডেলফিনার জাদুর বাক্সের একজন বন্দি ?  এগুলো লেখা নেই গল্পে ,  তবে আমার কাছে প্রশ্নগুলি এমনভাবেই এসেছে ।  অন্য পাঠক হয়তো ভিন্নভাবে দেখবে গল্পটি ।  তার সাথে লেখকের চিন্তা নাও মিলতে পারে ,  আর সেটাই এই গল্পের বহুমাত্রিকতার গুণ ।  তো এই হলো সংক্ষেপে রিশাদের দিকশূন্যপুরে ভ্রমণ ।  কিছু ব্যাপারে লেখকের দৃষ্টি আকর্ষণ করতে চাই ।  প্রথমত ,  প্রায় সবগুলো গল্পই নামপুরুষে লেখা ।  এটি একঘেয়েমি এনে দেয় ।  গল্প নির্বাচনের ক্ষেত্রে আরো বৈচিত্র আনয়ন প্রয়োজন ।  যেমন ,  মুক্তচিন্তার মৃত্যুকে নিয়ে দুটো গল্প রয়েছে ,  একটি রাখলেই ভালো হতো ।  হাসপাতাল নিয়েও একই কথা ।  এছাড়া লেখক নিজেকে বেশিরভাগ ক্ষেত্রেই সদ্য মেডিক্যাল থেকে পাস করা গ্রাজুয়েট হিসেবে দেখিয়েছেন ।  কেমন হতো যদি তিনি একজন মৃত্যুপথযাত্রীর বেশ ধরে একটি গল্প লিখতেন ?  অথবা নিজেকে নারী চরিত্র হিসেবে উপস্থাপন করতেন ?  এছাড়া বেশ কিছু গল্পের শুরুটা একইরকম ।  ঝড়জল এবং বৃষ্টির পর প্লাবিত অন্ধকার শহর নিয়ে ।  বৈচিত্র সুন্দর ।  রিশাদের কাছ থেকে প্রত্যাশা আরো বেশি ,  এবং তিনি  লেখালেখির ক্ষেত্রে সিরিয়াসলি ভাবছেন ।  তাই একজন সহযাত্রী হিসেবে এ কথাগুলো বলা ।  শুভপাঠ । 
                            
                    




দ্বিধাগ্রস্ত সাহসের মৌসুমে

 হঠাৎ করেই আমার সাথে দেখা হয়ে গেলো সাহসের ।  সে একরত্তি ছোট্ট একটা অস্তিত্ব ,  পকেটে করেই ঘুরে ফেরা যায় অনায়াসে ।  সে আমাকে দেখে উষ্ণ অভ্যর্থনা জানালো ।  আমি সসংকোচে আমার কড়ে আঙ্গুল দিয়ে তার হাত স্পর্শ করলাম ।  সাথে সাথেই কী একটা দারুণ পরিবর্তন ঘটে গেলো !  আমি অনুভব করলাম আমার ভেতরের ভীতু ,  জবুথবু অন্তঃপুরে রণদামামা বাজছে ।  ভয়ে সিঁটিয়ে থাকা হৃদয়টা রক্তোচ্ছাসে প্লাবিত হয়ে আনন্দডম্বুরের সাথে নৃত্যরত ।  মনের ভেতর তোলপাড় ,  এতদিন সাহসের অভাবে যা যা করতে পারি নি সব আজকের ভেতরেই করে ফেলবো ।  সাহস ছাড়া আমরা কী ভীষণ কাপুরুষ আর নপুংশক যেন সমুদ্রতটের মাতাল ঢেউয়ের ঝাপটায় ত্রস্ত বালিহাঁস সেঁধিয়ে যাচ্ছে চোরাবালিতে ।  আমি উঠে দাঁড়ালাম ভস্ম থেকে জীবন পাওয়া ফিনিক্সের মতো ।  এবার আমার উড্ডয়ন কাল মৃত ইচ্ছের স্তব্ধ অম্বরে ।  
সাহসের সাথে দেখা হয়ে যাওয়াটা আমার জন্যে অবশ্যম্ভাবীই ছিলো ।  বেশ অনেকদিন ধরেই প্রস্তুতি নিচ্ছিলাম তার সাথে দেখা করার ।  চুপিচুপি রাত নেমে এলে আমার একাকীত্ব যখন জাঁকিয়ে বসতো পাথর হয়ে বুকের পরে ,  তখন তাকে ঠেলে সরিয়ে দিতে গিয়েই একদিন হঠাৎ আবিষ্কার করে ফেললাম তার অস্তিত্ব ।  একা হয়ে গেলেই আমি ভীতু হয়ে যাই ।  আমার প্রতিদিনের হেরে যাওয়া ,  প্রবঞ্চনা ,  গঞ্জনা ,  গোত্তা খাওয়া উচ্চাভিলাস আর আহত ইচ্ছেরা চারিপাশে ঘিরে ধরে ভয়ার্ত আবহ সঙ্গীতের শোকগীতি গায় ।  তখন ঘামে আমার শরীর ভিজে আসে ,  গলা শুকিয়ে শিরীষ কাগজের মত খসখসে হয়ে যায় ,  আর হৃৎপিণ্ডটা খাঁচায় বন্দী বাচ্চা খরগোশের মতো লাফাতে থাকে ।  একাকীত্বজাত এসব ভয়ার্ত অনুভূতি ক্রমশই আমাকে গ্রাস করে বিপন্নতার ঘুপচি সড়কে দানবসদৃশ মরণযানদের হুড়োহুড়ির ভেতর ঠেলে দিচ্ছিলো ।  সংঘর্ষের কবল থেকে নিজেকে বাঁচাতে গিয়ে ছুটতে ছুটতে গলদঘর্ম হয়ে একদিন হঠাৎ করেই সিদ্ধান্ত নিয়ে ফেললাম আর নয় এভাবে ত্রস্ত হরিণীর মতো ছুটে পালিয়ে জীবনসন্ধান ।  একদিন জানালা খুলে দিয়ে আমার অভ্যস্ত আবদ্ধতাকে উড়িয়ে দিলাম চৈতালী বাতাসের সাথে ,  ঘর আলো করে জীবনরঙে রাঙিয়ে দিলো নক্ষত্রের বক্ষ থেকে আবির্ভূত অলীক আভা ।  সেই হাওয়া আর আলোর মন্টাজ আমায় জীবনকে অন্যভাবে ভাবতে শেখালো ।  আর সেইদিন থেকেই একটু একটু করে মনোবল সঞ্চয় করছিলাম সাহসের সাথে দেখা করার টিকেট ক্রয়ের জন্যে ।  দিনকেদিন আমার মধ্যে বিশ্বাসের শেকড় দৃঢ়ভাবে প্রোথিত হচ্ছিলো ,  সাহসের সাথে দেখা হয়ে যেতে খুব বেশি দেরী নেই হয়তো ।  
 আমি জানতাম সাহসকে পেতে হলে বিশেষ কিছু ঘটাতে হবে ,  যা আমার আত্মবিশ্বাসকে বাড়িয়ে দেবে ।  হয়তো বা বাসের ভীড়ে সুযোগসন্ধানী লম্পট যুবককে খুব একচোট নিয়ে নেয়া ,  অথবা যার জন্যে বিনিদ্র রাত কাটে ,  সেই মেয়েটার কাছে গিয়ে বুক চিতিয়ে দাঁড়িয়ে গাঢ় কণ্ঠে ভালোবাসার কথা জানানো ।  সাহস আমার কাছে চলে আসতে পারে হাঁটতে গিয়ে ধাক্কা লাগা দশাসই রূঢ় ব্যক্তির দেহ থেকে হেলেদুলে অথবা দশতলা উঁচু দালানের প্রাচীরে বসে থাকা অবস্থায় উড়েউড়ে ।  আমার ক্ষেত্রে সাহসের আগমন অবশ্য এতসব ঘটনার অছিলার ধার ধারেনি ।  প্রথমে যেমন বলেছি ,  হঠাৎ করেই দেখা হয়ে গেলো তার সাথে !  তখন আমি রাত জেগে নানারকম আকাশকুসুম চিন্তায় মগ্ন ছিলাম ।  ভাবতে গিয়ে বেশিরভাগ সময়ই ভাবনাগুলো নেতিবাচক অনুভূতি দ্বারা গ্রেপ্তার হয়ে ভয়সরনী ধরে বিপদজনক ভ্রমন শুরু করতে বাধ্য হয় ।  সেদিন তেমন কিছু হচ্ছিলো না ।  আমি অপেক্ষা করে ছিলাম ,  এসো কদর্য হীনমন্যতা ,  বোবা ব্যথা ,  পঙ্গু যন্ত্রণা !  না ,  তারা কেউই আসছিলো না ।  চিন্তার সাম্পানে চিত্তের সম্পদ বোঝাই হতে লাগলো ।  এতদিন ধরে জমানো বিশ্বাসের মাটির ব্যাংকের আধুলিগুলো ঝনঝন করে বাজতে লাগলো ,  আমি নিজেকে পূর্ণ এবং আত্মবিশ্বাসী অনুভব করলাম ।  আর ঠিক তখনই দেখলাম সাহসের ছোট্ট শরীরটা ।  কখনও তা ভোরঘোষক তেজী মোরগের লাল ঝুঁটির মতো ,  কখনও তা ফুটবল খেলায় প্রতিপক্ষের ভয়ংকর ট্যাকল সয়ে এগিয়ে যাওয়া দুর্ধর্ষ স্ট্রাইকারের রক্তমানচিত্র ।  আমার একটা মোরগ ছিলো ছেলেবেলায় ,  আমি একসময় ফুটবল খেলতাম ।  সাহসের বিভিন্ন রূপ আমার শরীরে সাচ্ছন্দ্যে ঘুরে বেড়াতে লাগলো কাঁচপোকার মতো ।  সেই স্পর্শে আমার চোখে প্রশান্তির ঘুম নেমে এলো ।  কতদিন এমন আরাম করে ঘুমোই নি !  
 সাহসের স্পর্শে মানুষ সুন্দর হয় ।  সতেজতার সুবাস ছড়িয়ে পড়ে পাহাড় থেকে নিয়ে আসা টাটকা চা পাতা গরম পানির সাথে মেশানোর মত করে ।  সাহসের স্পর্শে মানুষের চোয়াল দৃঢ় আর জ্যামিতিক আকৃতিতে ঋজু হয়ে প্রতিজ্ঞা করে নানাবিধ ।  সকালে ঘুম থেকে উঠে এসব নতুন অনুভূতিতে ঋদ্ধ হয়ে স্নান সেরে চললাম এই শহরের পথে দৃপ্ত পায়ে ।  অনেক কিছু করার বাকি ,  আমার কোন তাড়া নেই অবশ্য ।  বুকপকেট আঁকড়ে ধরে নতুন পৃথিবীর দিকনির্দেশনা দিচ্ছে আমায় সাহস ।  এতদিন ভয়ে ,  আত্মবিশ্বাসের অভাবে যা যা করতে পারিনি ,  নিজেকে দেয়া সেসব প্রতিশ্রূতি পালন করার যথাযথ সময় উপস্থিত ।  আজ আমি প্রিয় নারীর কাছে গিয়ে উপহার দেবো একতাড়া গোলাপ ।  কাল দেনাদারের কলার চেপে ধরে হুমকি দেবো ,  পাওনা টাকাটা পরিশোধ না করলে তার বিবিধ ক্ষতির বয়ান দিয়ে ।  পরশু যাবো দূর পাহাড়ে ,  উঠবো চূড়ায় আর দেখবো আশ্চর্য মেঘদলের ছোটাছুটি ।  ধীরে ধীরে বড় হবে আমার নিরাকার সাহস ।  হাতের তেলো থেকে উঠে আসবে সে মনের চূড়ায় ।  কাঁচপোকা থেকে ঘাসফড়িঙের আকৃতি পাবে সে ।  একসময় আমার সমান বড় হয়ে ছায়াসঙ্গী হয়ে চলতে থাকবে পাশেপাশে ।  সে অবশ্য অনেক পরের কথা ।  ততদিনে আমার সব জয় করা হয়ে যাবে ।  আমি পারবো ।  স্পর্ধিত অহংকারে প্রত্যয় ব্যক্ত করি ।  
  - একটু চাইপা খাড়ান না মিয়া ।  আপনে তো পুরা গায়ের ওপর উইঠা পড়ছেন ।  বাসে চড়েন নাই জীবনে ?  মফিজ কুনহানকার ! 
বড্ড বাজে সময় বেছে নিলো লোকটা এমন আচরণের জন্যে ।  অন্যসময় হলে হয়তো আমি মিনমিনে কণ্ঠে মৃদু প্রতিবাদ করে সরে দাঁড়াতাম ।  কিন্তু ততক্ষণে আমার কাঁচপোকা সাহস চঞ্চল পায়ে হাঁটা শুরু করেছে ।  আমি শীতল চোখে তাকালাম লোকটার দিকে ।  এর সাথে বেশি কথা বলে সাহসের নিক্তিটা ভারী করে নেয়া নিতান্তই খেলো ব্যাপার মনে হলো আমার কাছে । 
 - সবার সাথে এক আচরণ করলে কি চলে মিয়াভাই ?  নিজে সরেন ভালোয় ভালোয় ।  আর একবার ব্যাড ল্যাংগুয়েজ ইউজ করলে জিহবা টাইনা ছিড়্ড়া ফালামু ।  
আমার বলনে এবং চলনে এমন কিছু ছিলো যে লোকটা আর কথা না বাড়িয়ে গজগজ করতে করতে সরে পড়লো ।  সাহসপোকা তখন কাঁচপোকার আকৃতি থেকে ঘাসফড়িং হয়ে গেছে ।  বড়সড় পোকাখেকো ম্যানটিস ।  গন্তব্য তখনও অনেক দূর ।  মিরার সাথে কথোপকথনটা ঝালিয়ে নেয়া যাক ।  
 - মিরা ,  তোমাকে ভালোবাসি ।  হয়তো বা আমি তেমন কোন কেউকেটা নই ,  হয়তো বা আমার অনেক খামতি আছে ।  কিন্তু জেনো একটা জিনিসের কমতি নেই আমার ।  তোমাকে পাবার জন্যে সঞ্চিত দূরন্ত সাহস ।  যত বাধাই আসুক না কেনো ,  আমি লড়বো বুক চিতিয়ে ।  বিশ্বাস রাখবে কি আমার প্রতি ?  
 হ্যাঁ ,  আমি জানি সাহস দিয়ে মন জয় নাও করা যেতে পারে ।  কী দিয়ে যে মন জয় করা যায় সেটা এক গভীর সংশয়ের বিষয় বটে !  তবে মিরাকে পাই বা না পাই ,  এতদিনের সংকোচ ,  ভীতি আর হীনমন্যতাকে জয় করে এতদূর পথ পাড়ি দিয়ে তাকে এই কথাগুলো বলার ফলে নিজের প্রতিই আমার ভালোবাসা বেড়ে যাবে ,  জীবনটা হবে অনেক সহনীয় এবং সুখময় ।  সাহসের ম্যানটিস হয়ে যাবে দূরন্ত চড়ুই ।  তার পরিচর্যা করার জন্যে হলেও মিরাকে এই কথাগুলো বলা দরকার ।  আরো অনেক অনেক পথ অতিক্রম করতে হবে আমাকে ।  সাহসের পরিচর্যা না করলে চলবে কী করে !  
 বাস থেকে নেমে কেমন যেন ফাঁকা ফাঁকা লাগছে সবকিছু ।  কী যেন একটা নেই !  অস্বস্তি আর সংশয় ভর করলো আবার আমার মধ্যে ।  বুকপকেটটা কেমন যেন খালি খালি লাগছে ।  তবে কী .  .  .  আমার আশঙ্কাকে সত্যি প্রমাণ করেই বুকপকেটের শূন্যতা জানান দিলো সাহস আর নেই ।  পকেটমার হয়ে গেছে ।  নামার সময় একজন লোকের সাথে বচসা হয়েছিলো ।  বলা যায় আমিই যেচে পড়ে করেছিলাম ।  কোন দরকার ছিলো না তার ।  সেই লোকটা ছিলো ভীতু আর আত্মবিশ্বাসহীন চেহারার শীর্ণ শরীরের একজন ,  আর আমি সাহসের দম্ভে গর্বিত প্রবল পুরুষ !  অযথাই তাকে গালমন্দ করেছিলাম .  .  . 
  - হালার কৈত্থিকা যে এইসব আসে !  
 লোকটা দুঃখিত চোখে চেয়েছিলো আমার দিকে ।  
  - ঐ কন্ডাক্টর ,  এইসব বলদরে বাসে ওঠাও কিল্লিগা ?  
 লোকটা স্থির দৃষ্টিতে আমার দিকে চেয়েছিলো ।  এখন বুঝতে পারছি ,  আমার দিকে মানে নির্দিষ্ট করে বললে আমার বুকের দিকে ,  বুকপকেটে রক্ষিত সাহসের  দিকে ।  তার মতলবটা যদি তখন বুঝতে পারতাম !  কিছুক্ষণ পর সে তাড়াহুড়ো করে উঠে  গিয়ে আমার বুক ঘেঁষে চলে যায় ।  তারপর থেকেই কেমন যেন অস্বস্তি লাগা শুরু ,  ক্রমবর্ধমান অস্বস্তিটা এখন ভীতির রূপ নিয়েছে ।  এত কষ্টে অর্জিত সাহসটা শেষমেষ পকেটমার হয়ে গেলো !  হতাশায় ফুটপাতের ওপর মাথা চেপে ধরে বসে পড়ি আমি ।  কিছুক্ষণ এভাবে থাকার পর মুখ তুলে আমি দেখতে পাই সে লোকটাকে ।  যে আমার পকেট মেরে সাহস নিয়ে গেছে ।  তার চোখমুখে বলিষ্ঠ বিশ্বাসের ছাপ ।  প্রতি পদক্ষেপে সাহসের সৌন্দর্য ।  এগিয়ে আসছে আমার দিকেই ।  আমি আমার ভুলটা বুঝতে পারি ।  সাহসের অতি ব্যবহারে যে নৈতিক অবক্ষয় হবার সম্ভাবনা থাকে ,  দুর্বল মনের মানুষেরা তা সামাল দিতে পারে না ।  হয় তারা আরো দুর্বল হয়ে যায় ,  নয়তো শয়তান হতে থাকে ।  শয়তানতম ,  যাকে কোন কিছুই স্পর্শ করে না ।  আমার মতো মৌসুমী সাহসী লোকেরা দুর্বলের প্রতি সাহস ফলিয়ে অন্যায় করে মনঃপীড়ায় ভুগে আবারও ভীতু হয়ে পড়লে পকেটের ফাঁক গলে সাহস চলে যায় ,  অথবা প্রতিপক্ষ ছিনিয়ে নেয় ।  লোকটা আমার দিকেই আসছে ।  কিছুক্ষণ আগের অপ্রীতিকর ঘটনার শোধ তুলতে কি না কে জানে !  লোকটা এসে যায় আমার কাছে ।  কলার ধরে উঁচিয়ে তোলে আমাকে ।  
 - ৬৬৬ / ৩ বাড়িটা কোথায় ? 
দুর্বিনীত দামাল প্রশ্ন তার ।  ৬৬৬ / ৩ ।  মীরাদের বাড়ি ।  শেষ পর্যন্ত সে এমনভাবে শোধ তুলবে ভাবতেও পারি নি ।  জীবন হয়তো এমনিভাবেই মৌসুমী সাহসী দুর্বল লোকদের পরাজয়ের চড়কায় করে ঘোরাতে থাকে ।  আমি দুর্বল ভঙ্গিমায় দিক নির্দেশনা দেই মীরাদের বাড়ির ।  লোকটা আমায় একটা চড় বসায় সজোরে ।  তারপর বিজয়ীর হাসি হেসে যেতে থাকে মীরাদের বাসার অভিমুখে ।  আমি গাল চেপে শূন্য পকেটে বিমূঢ় বসে থাকি ।  অর্ধসাহস আর অর্ধশয়তানী সংযোগে পৃথিবীর নিঃস্বতম মানুষ হয়ে অপেক্ষা করে থাকি সাহসের নতুন মৌসুমের জন্যে ।   
  # বছর দুই আগে একটি কবিতা পড়ে বেশ উদ্বেলিত হয়েছিলাম ।  অবশেষে কবি  " সোনালী ডানার চিল "  এর কবিতা পলাতক সাহসকে উপজীব্য করে গল্পটি লেখা হলো ।   
                            
                    




পেপার কাপ

শব্দগুলোকে একটু শৃঙ্খলে বাঁধতে পারলে ,  নিজের মত করে গড়ে নিলে কত অদ্ভুত আকৃতিই না দেখা যায় !  শব্দেরা অন্তহীন বৃষ্টির ধারায় আমার ডায়েরীর ছেড়া কাগজের পেয়ালায় বসত খুঁজে নেয় ।  শব্দ থেকে বিচ্ছুরিত আলোয় দেখতে পাই কত হাসি ,  গান ,  কান্না !  কিশোরীর রিনিঝিনি হাসির শব্দে ভেঙে পড়ে নৈঃশব্দ্যের কাঁচ ।  বাতাসের হাহাকারে অস্ফুট শুনি অগুনতি মানুষের আর্তনাদ ।  ভালোবাসার নিঃসীম সমুদ্র থেকে ঢেউ এসে ভাসিয়ে নিয়ে যায় আমার কাগজের পেয়ালায় জমে থাকা শব্দদল ।  তারা মিশে যায় শব্দের সাগরে কোন মহত্তর উদ্দেশ্যে ।  তাদেরকে হারিয়ে যেতে দিই আমি ।  শব্দের শৃঙ্খল মানেই হারিয়ে গিয়ে খুঁজে নেয়া নতুন করে ।  তোমার শব্দ ।  আমার শব্দ ।  কাঠঠোকরাটার ঠকঠকে অনুসন্ধান ।  বিড়ালশিশুর আদুরে ওমসুর ।  কলেজ পালিয়ে লেকের ধারে বসা ছেলেটার গিটারের টুংটাং ।  মহাবিশ্বের চারিপাশে ঘিরে থাকা শব্দের বলয়ে আবৃত থাকতে চাই আমি ।  তারা আমায় আহবান করে ,  তারা আমায় উদ্দীপনা যোগায় ,  আমি ডায়েরির পাতা ছিড়ে উড়িয়ে দিই ।  কাগজের পেয়ালা বানাই ।  আর তাতে টুপটাপ করে আশ্রয় নেয় শব্দধারা ।  আমি চুমুক দিই আয়েশে ।  সোহাগী বউয়ের মতো চকমকি পাথরের আলো জড়িয়ে ধরে থাকে আমায় ।  আমি স্পষ্ট দেখতে পাই শব্দনৃত্য ।  আমার চারিপাশে বেজে ওঠে অপার্থিব সঙ্গীত । যখন আমি কাগজ আর কলম নিয়ে বসি ,  তখনই কেবল এই অপার্থিব শব্দতরঙ্গ  দৃশ্যমান হয় ।  ওরা দস্যি ছেলের মতো দলবল ধরে চলে আসে বেশুমার ।  ছুটে বেড়ায় প্রজাপতির মতো ।  আমি ওদের বহুবর্ণা ডানা দেখি ।  আমি কাগজের পেয়ালা বানাই ।  একটু পরে মেঘ করবে ।  বৃষ্টি হবে ।  সেই বৃষ্টির সাথে ঝরে পড়বে বিশূদ্ধতম শব্দ ।  আমার অনুভূতির সপ্তসুর ভ্রমের ক্রম শোনাবে ।  আমি হারিয়ে যাবো গোলকধাঁধায় ।  শব্দের সাথে পথ চলতে চাইলে হারিয়ে যেতেই হয় ।  আমার এ পথচলা শেষ হবার নয় ।  তুমি মোহময়ী তরুণী ।  সে বেকার যুবক ।  তোমাদের স্তব্ধতার গান শুনতে পাই আমি ।  কোন বেদনায় একাকী বসে থাকো বারান্দায় এলোচুলে ,  কোন হতাশায় এ্যাশট্রেতে ছাইমেঘ জমা করো সেসবের শব্দরূপ দিই আমি ।  তোমাদের অকথিত অনেক কথা ,  কান্না যা আমার কাছে অশ্রূত ,  টিপটিপ করে ফোঁটায় ফোঁটায় জমা হয়  কাগজের পেয়ালায় ।  আমাকে একটু একলা সময় দাও ,  আমি তোমাদের সব গল্প লিখে ফেলবো ।  তোমাদের কারো কারো গল্প চটকদার ,  হাসিতে ভরপুর ,  কারো গল্পে অসীম শূন্যতা ,  কেউ বা ভাবে তার কোন গল্পই নেই !  আসলে সবারই গল্প জমা থাকে পৃথিবীর চারিপাশে ,  জমা থাকে অনন্ত নক্ষত্রবিথীর মাঝে ।  আমি উড়াল দেই   এসবের সন্ধানে আমার শব্দশকটে করে ।  কখনও কখনও পেয়ে যাই এমন সব অচেনা অনুভূতির খোঁজ ,  পৃথিবীতে যেগুলো যথেষ্ট স্থান না পেয়ে মুখ থুবড়ে পড়ে ছিলো ।  মহাশূন্যে বিলীন হয়ে যাবার মতো আনন্দ আর কোথাও নেই ।  এ যেন অনেক প্রাণের সমন্বয়ে গঠিত এক অশরীরী স্বত্বা ।  আমি নেই নেই ,  কোথাও নেই .  .  .  আমি কোথাও যাই না তবুও শব্দরথে করে ঘুরে আসি আরেক পৃথিবী । দরোজায় কে যেন কড়া নাড়ছে কর্কশভাবে ।  বাড়িভাড়া বাকি পড়েছে দুই মাসের ।  সেটার জন্যে তাগাদা দিতে এসেছে হয়তো ।  লোকটা রূঢ় ভঙ্গিতে কথা বলে ।  যেন আমি এক অনাহুত আপদ ।  অবশ্য বাসা ভাড়া বরাবর বাকি রেখে আমি তার কাছে চাঁদমুখ আশা করতে পারি না ।  পৃথিবীর চারিপাশে শব্দশিকার করে বেড়ানো এ্যাডভেঞ্চারাস আমি বাড়িঅলার রুদ্ররূপের মুখোমুখি হয়ে দ্রুত লুকিয়ে ফেলি কাগজের পেয়ালা ,  শব্দধনু ,  আর অব্যাখ্যনীয় সপ্তসুর ।  যেসব শব্দে নিঃসীম অনুভূতির ছোঁয়া নেই ,  যা কখনও শব্দাকাশে রঙধনু হয়ে উঠবে না ,  এমন সব পারিপার্শ্বিক বাস্তব শব্দাবলী বাড়িওলার কণ্ঠ নিঃসৃত হয়ে দুর্বৃত্তের মত ঢুকে পড়ে আমার মনের গোপন ঘরে ।  তল্লাশি করে কিছু পাবে না অবশ্য ওরা ।  আমি তাদেরকে লুকিয়ে রেখেছি অনেক অনেক গহীনে ।  এখন আমাকে যেসব শব্দের মুখোমুখি হতে হচ্ছে সেসবের সন্ধান পেতে হলে পরিব্রাজক হওয়া লাগে না ।  না চাইতেই ধরা দেয় তারা ।  চারিপাশে ঘুরঘুর করতে থাকে সস্তা মেকাপে সজ্জিত পতিতার মতো ।  ঘিরে ধরে তারা আমায় ।  আমি অসহায় দাঁড়িয়ে থাকি ।  হাতের নখ কামড়াই ।  নাক ঘেমে ওঠে ।  অথচ নিত্য ব্যবহারে ক্লিশে করে ফেলা এই লোকটার গতানুগতিক শব্দসম্ভারও বাঁধা আছে মহাশূন্যের মহান রশিতে ।  সেই টান সে অনুভব করতে পারে না ।  কিন্তু আমি চাইলেই তার বোধনের অতীত শব্দগুলোকে তল্লাশি চালিয়ে খুঁজে বের করতে পারি ।  একটু খালি সময় দরকার ।  একটু সময় পেলেই আমি রগচটা বাড়িঅলার মহাশূন্যে গচ্ছিত শব্দগুলো একত্রিত করে সুন্দর একটা গল্প বানাতে পারি ।  সময় ফুরিয়ে যাচ্ছে ছিপিখোলা শিশিতে রক্ষিত বায়ুর মতো ।  শব্দকে ধরে রাখা যায় ,  সময়কে যায় না ।  অথচ আমার গহীন শব্দগুলো সময়ের সাথে সম্পর্কিত ।  এভাবেই সময়ের পরিক্রমায় কত শব্দ হারিয়ে নিঃস্ব হচ্ছি আমি !  আমার জানলা খোলা যায় না ।  নর্দমাটা ভরাট হয়ে গেছে ।  সেখান থেকে ধক করে গন্ধ আসে ।  বন্ধ জানলার কপাট চিবিয়ে ধরে পাশের নির্মাণাধীন ভবনের জন্যে কাজ করে যাওয়া মিক্সচার মেশিনটা ভেতরে আসতে চায় ।  পাশেই বস্তিতে ঝগড়া হচ্ছে খুব ।  আজকেও কড়া নাড়ছে বাড়িঅলা ।  প্রতিদিন তার আসবার কী প্রয়োজন !  আমি তো এক সপ্তাহ সময় চেয়ে নিয়েছি ।  এসবের মধ্যে থেকে মহাজাগতিক শব্দ পরিভ্রমনের জন্যে গচ্ছিত সময় প্রবল ঝড়ের ঝাপটায় আমার শব্দসাম্রাজ্য চুরমার করে দিয়ে চলে যায় ।  আমি সময়ের বিচ্ছিরি তৈলাক্ত হাত ধরি ।  বারবার ফসকে যেতে চায় ।  তবে অব্যাহত প্রচেষ্টায় একদিন তাকে ঠিকই পাকড়াও করে ফেলি ।  তার পিছে ছুটতে ছুটতে পিষে ফেলি শব্দের বাড়িঘর ।  তারা আমার এমন আচরণে অবাক তাকিয়ে থাকে ।  এই আমাকে তারা চেনে না ।  তারা চোখ মুছতে মুছতে আমাকে নিঃস্ব করে চলে যায় ।  হতভাগা এই আমি বুঝতেই পারি না কী হারালাম !  এখন আমি কয়েকটি শব্দের পুনরাবৃত্তিক প্রয়োগেই বেশ বেঁচে থাকি ।  অফিসের কাজ শেষ হয়ে এলে সহকর্মীকে বলি  ‘ যাই ’  ।  মাসের প্রথমে বেতন পেয়ে বাড়িঅলাকে বলি  ‘ ভাড়াটা ’  ।  আরো যেসব শব্দ প্রয়োজন পড়ে সেগুলো হলো ,  কেমন আছেন ?  আমি ভালোও আচ্ছাথ্যাংকিউস্যরিস্যার স্যার স্যারসময়ের পিচ্ছিল তৈলাক্ত হাত এখন আমি সাবান ,  কয়লা আর ছাই দিয়ে ঘষে মেজে পরিষ্কার বানিয়ে ফেলেছি ।  সময়ের বহুল ব্যবহারে তার হাতটা হয়ে উঠেছে কড়া ওঠা শক্ত এবং কর্কশ ।  এখন আর ছুটে যাবার ভয় নেই আমার কাছ থেকে ।  সারা সপ্তাহের ক্লান্তি আমার চোখে ।  পরদিন ছুটি ।  সপ্তাহে এই একটা দিনই ছুটি আমার ।  কিন্তু আজ কিছুতেই কেন যেন ঘুম আসছে না ।  এপাশ ওপাশ করি ।  উঠে গিয়ে পানি খাই ।  কোলবালিশটা জড়িয়ে ধরি ।  হঠাৎ করে দরোজায় মৃদু শব্দ হয় ।  কারা যেন খুব কুণ্ঠিতভাবে কড়া নাড়ছে ।  কারা হতে পারে ?  কীসের এত ভয় তাদের ?  নাকি অধিক পরিশ্রমের ফলে আমার অডিটরি হ্যালুসিনেশন হচ্ছে ?  এত রাতে কারা আসবে ?  সতর্ক হয়ে কান খাড়া করি আমি ।  হ্যাঁ শব্দটা স্পষ্টতর হচ্ছে !  খুব চেনা চেনা লাগছে ।  কে যেন গান শুনছে ।  সেই হারিয়ে যাওয়া গান , বিটলস এর Across The Universe ,  Words are flowing out like endless rain into a paper cupThey slither wildly as they slip away across the universePools of sorrow ,  waves of joy are drifting through my opened mindPossessing and caressing meএই গানটা একসময় আমার কতো পরিচিত ছিলো !  কত আপন ছিলো !  এর দ্বারা অনুপ্রানিত হয়ে আমি বানিয়েছিলাম আমার শব্দসাম্রাজ্যের মেঘলা আকাশের বৃষ্টিধারা ধরে রাখার জন্যে কাগজের পেয়ালা ,  পেপার কাপ !  নিঃসীম বৃষ্টি ।  অবিরল ধারা ।  আমার কাগজের পেয়ালায় ছলকে ছলকে পড়তো অশ্রূনদী ,  আনন্দতরঙ্গ !  আমার ঘুমহীন রাতের নৈঃশব্দ্যকে নৈকট্য ভেবে প্রতিবেশীর ঘর থেকে বাজানো গান শব্দাণু হয়ে ভীড়তে চাইছে আমার কাছে । Images of broken light which dance before me like a million eyesThey call me on and on across the universeThoughts meander like a restless wind inside a letter boxThey tumble blindly as they make their way across the universeলক্ষ চোখ থেকে আলো এসে এক অদ্ভুত রংধনু তৈরি করেছে ।  আমাকে ডাকছে তারা ।  আমি শুনতে পাচ্ছি অনন্তের সেই আহবান ।  আমার ভাবনাগুলো আঁকাবাঁকা পথে হেচড়ে চলছে ।  জট খুলছে ,  জট খুলছে !  খুব কষ্ট হচ্ছে ওদের সরিসৃপের মতো বুকে গড়িয়ে চলতে ।  এতদিনের অনভ্যাস !  ওরা উড়বে একটু পরেই ।  ওদের ডানা গজাবে ।  ওরা মেঘ ছোঁবে ।  ওরা পরী হবে ।  ওরা পাখি হবে ।  আর ক্ষণকাল এই সরিসৃপ দশা !   Sounds of laughter ,  shades of life are ringing through my open earsInciting and inviting meLimitless undying love which shines around me like a million sunsIt calls me on and on ,  across the universeশুনতে পাচ্ছি !  আমি কিশোরীর সেই গুমোট গম্ভীর কাঁচভাঙা রিনঝিনে হাসি শুনতে পাচ্ছি !  জীবনের ছায়াশরীরেরা আমার কানে ফিসফিস করে বলছে  " বেঁচে ওঠো ,  জেগে ওঠো "  ।  এই আমন্ত্রণ কি আমি প্রত্যাখ্যান করতে পারি !  প্রত্যাখ্যান করা সম্ভব ,  লাখো জীবনের সম্মিলিত স্বতস্ফূর্ত ফূর্তিতে বাঁচার আহবান ?  তাদের চোখে নক্ষত্রের আলো ,  জোনাক পোকার ঝিকিমিকি ।  আমি যাবো ,  আমি যাবো এই আলোকউৎসবে ,  হে ঈশ্বর আমার মনকে কেন্দ্রীভূত করতে সাহায্য করো ।  তোমার কাছে নতজানু হয়ে প্রার্থনা করছি .  .  . Jai Guru Deva OMNothing ' s gonna change my worldNothing ' s gonna change my worldNothing ' s gonna change my worldNothing ' s gonna change my worldহে ঈশ্বর আমার আজকের এই মহান অনুভূতি ,  চর পড়ে যাওয়া মনে গজিয়ে ওঠা সবুজ পৃথিবী ধ্বংস করো না ,  পরিবর্তিত করো না ।  আমি এখনও ফুরিয়ে যাই নি ।  আমার রসদ শেষ হয়ে যায় নি ।  আমি সূর্য থেকে আলো নিয়ে নিহারীকা থেকে মায়া নিয়ে ধূমকেতুর মত হঠাৎ চমকের ঠমকে মহাজাগতিক শব্দ ,  অব্যাখ্যনীয় অনুভূতিকে ধরবো ।  গানটা শেষ হয়ে যাচ্ছে ,  শব্দেরা চলে যাচ্ছে ,  ঘুমে আমার চোখ ভারী হয়ে আসছে ,  সময় নেই ।  সময় নেই একদম ।  এরই মধ্যে আমাকে তারকাখচিত শব্দের সমন্বয়ে তৈরি করতে হবে মহান বেদনার গান ,  অপ্রাপ্তির কাব্য ।  আমার বুকটা হুহু করে ওঠে হাহাকারে ।  শব্দরা ধরা দিচ্ছে ,  তারা আসছে আমার কাছে ,  তারা জড়িয়ে ধরছে প্রেমিকার মতো ।  আমার ঘুমোনো চলবে না ।  কিছুতেই না ।  সময় নেই ।  প্রবঞ্চক সময় চতুরতার সাথে আবারও আমাকে নিঃস্ব করে দিয়ে চলে যেতে পারে ।  শব্দের খোঁজে আমি ইতিউতি তাকাতে থাকি ,  খাঁমচে ধরার চেষ্টা করি .  .  .  আমার ঘুম পাচ্ছে ,  ভীষণ ঘুম !  ঘুমোনোর আগেই লিখে ফেলতে হবে ।  পেয়েছি !  পেয়েছি আমি !  একসময় যা প্রাসাদ ছিলো এখনকার সেই জীর্ণ শব্দঘরের অভাবী সংসার থেকে গুটিকয় শব্দ চুরি করে নিয়ে আসি চাতুরতার সাথে ।  আমারই ঘর ,  অথচ আমিই তস্কর !  হায় সময়ের খেয়ালীপনা !  টেবিল ল্যাম্পটা জ্বালিয়ে অফিসের প্যাড থেকে একটা কাগজ ছিড়ে নিয়ে খসখস করে লিখে ফেলি আমি আমাদের মহাব্যবস্থাপক বরাবর ,  লিখে ফেলি যাবতীয় আনুষ্ঠানিকতার নিকুচি করে অল্প কয়টি শব্দ ।   " আমি আর চাকুরী করবো না ।  আমি শব্দ পরিভ্রমনে বের হবো পৃথিবীর চারিপাশে ।  আমি শব্দের শৃঙ্খলে নিজেকে আবদ্ধ করে পান করবো চিরমুক্তির অমীয় পানীয় ।  তারপর আমি হারিয়ে যাবো ।  হারিয়ে যাওয়াটাই আমার নিয়তি "  আজ রাতের জন্যে এর চেয়ে সুন্দর কাব্য আর রচিত হতে পারতো না ।  যদিও এটা কখনও উদ্দিষ্ট স্থানে না পৌঁছোনোর সম্ভাবনাই বেশি ।  তারপরেও ,  কে বলতে পারে !  সে রাতে ,  সেই মায়াময় রাতে আমি স্বপ্ন দেখেছিলাম শব্দশকটে করে মহাপৃথিবীর চারিদিকে ঘুরে বেড়াচ্ছি ।  সেই রাতটা !  






স্ফুটনবিন্দু

  শাহীনের শরীরের মাংসগুলো ভীষণ তড়পাচ্ছে কদিন যাবৎ ।  যেন বেরিয়ে আসতে চায় শরীরের শৃঙ্খল থেকে ।  ব্যাপারটা নিয়ে গভীরভাবে চিন্তা করে শাহীনের মনে হলো সে এ কদিন বড্ড বেশি মাংস খেয়ে ফেলেছে ঘরোয়া আয়োজনে বা বিভিন্ন উৎসবে ।  সে জন্যেই হয়তো বা শরীরে কিছু বাড়তি মাংস যোগ হয়েছে ।  স্থান সংকুলানে সমস্যা হচ্ছে বলেই তারা এমন করছে ।  শরীর তার  স্বাভাবিক প্রতিরক্ষা ব্যবস্থায় কদিন পরেই তা ঠিক করে নেবে ।  এই ভেবে সে দুশ্চিন্তা করা আপাতত স্থগিত করে দিয়ে আমিষজাত খাদ্য গ্রহণে সংযমী হবার কথা ভাবে ।  কিন্তু দিনকে দিন তড়পানি বেড়েই চলে ।  মনে হয় যে শরীর থেকে ছিটকে যাবে ।  এটাকে অবশ্য শক্তিমত্তার প্রকাশও মনে করা যায় ,  সে ভাবে ।  শক্তি বৃদ্ধির ফলে এই অনাস্বাদিত কিলবিলে মাংসল অনুভূতি ।  এই বাড়তি শক্তি ,  বাড়তি মাংস দিয়ে ফলদায়ক কী করা যেতে পারে এই চিন্তায় মগ্ন হয়ে পড়ে শাহীন ।  অপেক্ষাকৃত শক্তিধর কাউকে পাঞ্জাযুদ্ধে আহবান করবে ?  দেয়ালে ঘুষি মারবে ?  ভারী বস্তু উত্তোলন করবে ?  এসব ভাবতে গিয়ে শরীর অতিক্রম করে মনের মধ্যেও আলাদা জোশ চলে আসে তার ।  তার চিন্তাভাবনা হয়ে ওঠে ধ্বংসাত্মক এবং বেপরোয়া ।  সে ঠিক করে এরপরের সুযোগেই এই বাড়তি শক্তির একটা বিলিবন্টন করে ফেলবে ।  অপেক্ষা করতে থাকে হাইজ্যাকারদের কবলে পড়ার ,  বা পকেটমারকে হাতেনাতে ধরার যাতে সে ঝাঁপিয়ে পড়তে মুখিয়ে থাকা মাংসপেশীগুলোকে শান্ত করতে পারে ।  
তাকে খুব বেশি দিন অপেক্ষা করতে হলো না ।  নৈরাজ্যের শহরে শাহীনের কাঙ্খিত বস্তু একটু চোখ কান খোলা রাখলেই সহজে খুঁজে পাওয়া যায় ।  বড় রাস্তার মোড়টা পার হতে গিয়ে সে একদিন দুজন রিকশাঅলার মধ্যে বেদম  মারামারি দেখতে পেলো ।  জনতা খুশিমনেই বৃত্তাবদ্ধ হয়ে দেখছিলো নৃশংস এই লড়াই ।  আর এসব দেখে শাহীনের মাংসপেশিগুলো যেন চিৎকার করে উঠলো একযোগে ,   " আমাদের কাজে লাগাও ,  শান্ত করো ,  তৃপ্ত করো "  ।  শাহীন তাদের কথাকে গুরুত্ব দিয়ে শার্টের হাতা গুটিয়ে চললো ব্যাপারটার একটা সুরাহা করতে ।  দৌড়ে তাদের কাছে পৌঁছুতে গিয়ে পায়ের এবং কোমড়ের পেশীগুলো ব্যবহৃত হবার উল্লাসে অশ্লীলভাবে হেসে উঠলো ।  ততক্ষনে একজন রিকশাঅলা অপরজনকে পেড়ে ফেলেছে ।  মাটিতে শুইয়ে কিল ঘুষি দিয়ে যাচ্ছে প্রবল ।  শাহীনের হাতের মাংসগুলো ততক্ষণে প্রস্তুতি নিয়ে ফেলেছে ।  সামনে কর্মব্যস্ত সময় ।  তড়পাচ্ছে তারা খুব ।  এই ছিটকে পড়লো বলে ! 
অবিশ্বাস্য যে আশঙ্কাটা গত কয়েকদিন যাবৎ শাহীন পুষে রেখেছিলো তাকে সত্য প্রমাণিত করে গোড়ালি থেকে এক টুকরো মাংস খসেই পড়ে গেলো ।  ছিটকে পড়লো ।  কমে এলো শাহীনের চলার গতি ।  অপ্রস্তুত ভঙ্গিমায় দাঁড়িয়ে রইলো বিবাদমান দুই শ্রমজীবির সামনে ।  তামাশা দেখতে ছেদ পড়ায় বিরক্ত জনতার ধমকে বাধ্য হয়ে শাহীনকে চলেই আসতে হলো সেখান থেকে ।  খুব ইচ্ছে ছিলো তার গোড়ালির মাংসটুকু নিয়ে আসবে ।  তা আর হলো না ।  ওটা ততক্ষণে ছোঁ মেরে নিয়ে গেছে একটা নেড়ি কুকুর ।  
মাংসেরা এখন তড়পানো বন্ধ করে নতুন খেলায় মেতে উঠেছে ।  তাদের মধ্যে এক নতুন ধরণের আন্তসংযোগ খেয়াল করছে শাহীন ।  খুব ধীরে ধীরে তরঙ্গায়িত হয়ে বার্তা চলে যাচ্ছে উরুর মাংসপেশী থেকে কাঁধ আর গলার সংযোগস্থলে ,  পুরুষাঙ্গ থেকে পেটে ।  তারা যেন ফিসফিসিয়ে কী বলছে ,  কীসের যেন ষড়যন্ত্র করছে ।  আরেকটু খেয়াল করে চাপা হাসির শব্দ শুনতে পেলো শাহীন ।  এইতো ,  এবার তাদের কথাবার্তাও বেশ শুনতে এবং বুঝতে পারছে সে । 
 - এই লোকটা একদম উজবুক ,  বুঝলি না ?  একটু গরম হয়ে উঠে স্লেজিং করলাম ,  কিছু এনজাইমের ক্ষরণ ঘটালাম আর সে ভাবতে শুরু করলো যে তার শরীরে অসীম শক্তি এসে ভর করেছে ।  সে সুপারম্যান হয়ে গেছে ।  
 - এর কাছে থাকার কোন মানে হয় না ।  একে তো উজবুক ,  তার ওপর দুর্বল ।  গোড়ালির মাংসটা ভালোই করেছে সময়মত সঁটকে পড়ে ।  আমাদের যে কবে এই সৌভাগ্য হবে ! 
 - সময়মতো ঠিকই সরে পড়বো দেখিস ।  ও বেচারা আর কতদিন গোপন রাখবে ?  গোড়ালির অর্ধেকটা তো গেছে ।  সেটা না হয় জুতো পরে ঢেকে রাখতে পারবে ,  কিন্তু মুখের মাংস যখন খসে পড়বে তখন কী করবে ?  
শাহীন আতঙ্কিত হয়ে তাদের সমস্বরে হাসির শব্দ শুনতে পায় ।  সে চেষ্টা করে বিদ্রোহী মাংসদলের বিরুদ্ধে নিজের কর্তৃত্ব জাহির করে হুমকি দিয়ে কিছু বলতে ।  জবাবে আরো উচ্চস্বরে হাসির শব্দ আর টিটকিরির বাণ ছুটে এলে সে পিছু হটে ।  ঠিক কী কারণে মাংসদল এরকম ফাঁদ পাতলো এবং ষড়যন্ত্রে লিপ্ত হলো সে বুঝে উঠতে পারে না ।  নিজের দেহটা রক্ষা করতে এখন থেকে যথেষ্ট হ্যাপা পোহাতে হবে বোঝাই যাচ্ছে ।  শাহীন শুয়ে শুয়ে তার পরবর্তী প্রতিরোধব্যবস্থা সম্পর্কে ভাবতে থাকে ।  স্পষ্টতই বোঝা যাচ্ছে যে এটা একটা ফাঁদ ছিলো ।  প্রথমে টগবগ করে ফুটে উঠে তাকে উদ্দীপ্ত করে বা ক্ষেপিয়ে তুলে অতঃপর কোন বিশেষ ঘটনার সম্মুখীন করে যখন সে উত্তেজনার চরম সীমায় পৌঁছে যাবে সে সুযোগে দেহ থেকে ছিটকে যাওয়া ।  এভাবে ধীরে ধীরে তাকে মাংসশূন্য করা ,  এটাই তাদের মাস্টারপ্ল্যান ।  কী ভয়ংকর !  তারা কেন এরকম করছে ?  ভাবতে গিয়ে মাংসগুলোর চরম অসহযোগিতায় তার দেহ শিথিল হয়ে আসে ।  সে ঘুমিয়ে পড়ে ।  
স্বপ্ন দেখে সে ,  তার মাথা থেকে মগজ বের হয়ে থলথলে পায়ে হেঁটে বেড়াচ্ছে ।  আহবান করছে সমস্ত মাংসপিন্ডকে বের হয়ে আসার ।  তার দেহ যেন অতি উচ্চ স্ফূটনাঙ্কের একটি বস্তু ।  প্রচন্ড তাপ দেয়া হচ্ছে তার শরীরে ।  সূর্যটা যেন কেয়ামতের দিনের মতো মাথার এক হাত ওপর থেকে অগ্নিবর্ষণ করে যাচ্ছে ।  দেহ ফুটছে কিন্তু গলছে না ।  অসহনীয় উত্তাপ সহ্য করে তার দেহের মাংসগুলো টিকে আছে ।  অপেক্ষা করছে কোন অলঙ্ঘনীয় আহবানের ।  কে সেই পরাক্রমশালী সূত্রধর ?  মস্তিষ্ক ।  তার আহবানে ফেটে ফেটে পড়ছে শরীর ,  ছিটকে ছিটকে পড়ছে মাংস ।  বুকের একাংশ বিস্ফোরিত হয়ে হৃৎপিণ্ড উন্মুক্ত হয়ে গেছে ।  ধড়াস ধড়াস শব্দে প্রানস্পন্দন শুধু নয় ধ্বংসের সঙ্গীতও রচিত হচ্ছে ।  হৃৎপিন্ডটা যাবে না ওখান থেকে ।  সে মজে আছে খেলায় ।  প্রাণের সলতেকে কোনক্রমে জ্বালিয়ে রেখে ছুড়ে ফেলছে অন্যান্য সব রসদ ।  টানটান হয়ে আছে উরুর চামড়া ,  সামান্য স্পর্শেই তা ছিঁড়ে গিয়ে অন্ত্যস্থ মাংস ,  চর্বি ,  আর যাবতীয় স্নেহজাতীয় পদার্থ ছিটকে পড়ে শামিল হচ্ছে মাংসের মিছিলে ।  তারা সবাই শাহীনের অবশিষ্টাংশকে ঘিরে মিছিল করছে ,  নাচছে আর ব্যঙ্গাত্মক শ্লোগান দিচ্ছে ।   " আমরা তোমার নই আর ,  ছিলাম না  কখনও "  ,   " মাংসহীন কদাকার ,  কী হবে তোমার এবার ?  "  ধীরে ধীরে শাহীনের দেহ মাংসশূন্য হতে থাকে ।  বুকের ভেতর হাহাকার জাগানো শূন্যতায় হৃৎপিন্ডটা হাহা করে হাসতে হাসতে স্পন্দিত হতে থাকে ।  
 ঘুম থেকে উঠে শাহীনের প্রথমেই মনে হয় তার গোড়ালির মাংসশূন্য অংশটা ঢেকে রাখতে হবে ।  কাউকে টের পেতে দেয়া যাবে না ।  ব্যাপারটা ব্যাখ্যা করা বেশ ঝঞ্ঝাটের হবে ।  কারণ এটা কোন সাধারণ ক্ষতচিহ্ন না ।  এখানে স্রেফ একফালি শূন্যতা ।  এ যুগের মানুষ বড় বিটকেলে বুদ্ধির ।  তারা ঠিকই আঁচ করে নেবে আদতে কী ঘটেছে বা ঘটতে যাচ্ছে ।  শাহীনকে উজবুক আর দূর্বল ঠাওরে মাংসদল যে কী ভয়ংকর পরিকল্পনা করেছে তা বের করে নিতে খুব একটু সময় লাগবে না ।  ইদানিং তাদের ভয়ডর অনেক কমে গেছে ।  শাহীনকে তোয়াক্কাই করে না ।  নিজেদের মধ্যে নির্বিঘ্নে আলাপ চালিয়ে যায় ।  আজকে সকালেই তো বলছিলো ,  বেচারা গোড়ালির মাংসপিণ্ডটা অতি উৎসাহ দেখাতে গিয়ে কুকুরের উদরস্ত হলো ।  এবার আর তা হবে না ।  বাকিরা সুযোগ পেলেই আলোখেকো বোকা পোকার মত যেখানে সেখানে ঝাঁপিয়ে পড়বে না ।  তারা আগে দেখে নেবে অবতরণের সুবন্দোবস্ত আছে কী না ।  যদি কোন সাহসী এবং দশাসই মানুষের শরীরে গিয়ে জমতে পারে তাহলে আর ঠেকায় কে !  মাংসের দলের কেউ কেউ আবার সেবামূলক কার্যে আগ্রহ প্রকাশ করে ।  তাদের মতে ,  সত্যিকারের ক্ষতিগ্রস্ত কোন মানুষ যাদের মাংসের অভাবে কার্যক্রম বিঘ্নিত হচ্ছে ,  তাদের শূন্যস্থান পূরণ করাটাই শ্রেয় হবে ।  তবুও এই অকেজো লোকটার শরীরে ঘাঁটি গেড়ে থাকা আর না ।  আর এজন্যে তাদেরকে যা করতে হবে তা হলো ,  তাকে যথেষ্ট পরিমাণ প্রণোদনা যুগিয়ে উদ্দীপ্ত করা এবং  তার ধারাবাহিকতায় যথাযথ পরিস্থিতির সৃষ্টি হলে উদ্দীপনার চরম বিন্দুতে পৌঁছে গেলে ঝাঁপ দিয়ে কাঙ্খিত স্থানে চলে যাওয়া ।  
এতসব কিছু জেনে শাহীনও বেশ সতর্ক রেখেছে নিজেকে ।  যত যাই ঘটুক ,  কোনভাবেই চরম উত্তেজিত হওয়া যাবে না ।  কোন পরিস্থিতিতেই না ।  তাহলেই সর্বনাশ ঘটে যাবে ।  মাংসগুলি ঝাঁপতালে ছন্দিত হয়ে পুনঃস্থাপিত হবে অন্য কারো শরীরে ।  শরীর ঠান্ডা রাখার জন্যে শাহীন খুঁজে পেতে কদুর তেল লাগায় সারা দেহে আচ্ছামতো ।  স্নেহবহুল খাদ্য বর্জন করে যদ্দুর সম্ভব ।  তারপরেও মাঝেমধ্যে সে বিদ্রোহের আগমনধ্বনি শুনতে পায় ।  ফিসফিসিয়ে কারা যেন করে যায় তাকে মাংসহীন করে ফেলার অভিসন্ধি ।  তারা এখন আরো সতর্ক এবং চতুর ।  সামান্য কোন সুযোগ পেলেই তা লুফে নেবে ।  সুযোগ পেতে খুব একটু সময় লাগে না ।  শাহীনের এক বন্ধুর ছেলের জন্মদিনের অনুষ্ঠানে ভরপেট বিরানি আর সফট ড্রিংকস খেয়ে ,  সুন্দরী মেয়েদের দেখে সে ভুলতেই বসেছিলো তার জীবনের মাংসঘটিত প্রতিকূল অবস্থার কথা ।  প্রায় পিঠখোলা ব্লাউজ পরিহিত স্বচ্ছ শিফনের শাড়ী পরা একজনকে দেখে তার শরীরের একটা অংশ উত্থিত হবার কালেই বিড়ম্বনাটা ঘটে ।  সে টের পায় তার শরীরে অসহ্য তাপ ।  মাংসগুলো যেন মেইলট্রেনের ডেলি প্যাসেঞ্জার ।  পিক টাইমে ট্রেইনে ওঠার জন্যে হুড়োহুড়ি শুরু করেছে ।  তার শরীর কাঁপতে শুরু করে ভয়ংকর উত্তেজনায় ।  দাঁতে দাঁত বাড়ি খায় কম্পনসংযোগে ।  কন্ঠনালীর ভেতর থেকে কে যেন বুনোস্বরে চিৎকার করে উঠতে চায় ।  দেহের ভেতরের জমিনে ভূমিকম্পের মত প্রলয় ।  খোলাপিঠের মেয়েটি তাকে দেখে এগিয়ে আসে সহযোগিতার জন্যে ,  
 " কী হয়েছে আপনার ?  শরীর খারাপ লাগছে ?  " 
 " হ্যাঁ ,  মানে একটু বেশি খাওয়া দাওয়া হয়ে গেছে কী না অনেকদিন পর ,  আমার আবার গ্যাসের সমস্যা ,  আর তাছাড়া গরমটাও যা পড়েছে .  .  . হেহে হেহে হেহে " 
শাহীনের অসংলগ্ন আচরণ এবং কথাবার্তায় মেয়েটি অবাক হলেও সবকিছু বুঝতে পেরেছে এমন একটা ভাব করে একমত হবার ভান করে ব্যাপারটা চুকিয়ে দিয়ে বিরক্তমুখে চলে যায় ।  তার ইচ্ছে ছিলো কিছুক্ষণ ফ্লার্ট করার ।  চলে যাওয়ার সময় সে বুঝতেও পারলো না শাহীনের পশ্চাদ্দেশ থেকে কিছু মাংস সন্তর্পণে বেরিয়ে গিয়ে তার স্তনে সেঁধিয়ে গিয়েছে ।  তার ব্লাউজ ফেটে যৌবন উপচে পড়ে ।  আর ছেলে ছোকড়ারা তা দেখে অশ্রূত সিটি বাজায় ।  সে না বুঝলেও শাহীন তার মাংসহীনতার নতুন অধ্যায়টা বেশ ভালোই বুঝতে পারে চেয়ারে বসতে গিয়ে পশ্চাতে ব্যথা অনুভব করে ।  সে ভাবে ,   " যাক ,  তাও পাছার ওপর দিয়ে গেছে ।  পেনিসের ওপর দিয়ে গেলেই তো গেছিলাম ।  "  
অবশ্য তার পুরুষাঙ্গ কারণে অকারণে উত্থিত হওয়া আর প্রস্রাব করা ছাড়া কোন কাজেই আসে নি ।  ছাব্বিশ বছর বয়স হয়ে যাবার পরেও সে এখনও কারো সাথে সঙ্গম করে নি ।  খুব শীঘ্রই যে করবে সে সম্ভাবনাও নেই ।  ওদিকে সফল অভিযান শেষে তার মাংসদল একে অপরের সাথে আলোচনায় মেতে ওঠে ।  একাংশ বলে ,  এবারে আরো বেশি পরিমাণ মাংসের স্থানান্তর হওয়া উচিত ছিলো ।  আরেক অংশ জানায় যে মাংস পরিবহনের সাথে শারীরিক উত্তেজনার কোনরকম রৈখিক সম্পর্ক নেই বিধায় ঠিক কোনবার কতটুকু মাংস পরিবাহিত হবে এটা বলা দুষ্কর ।  তার পুরুষাঙ্গ কিছু বলতে চাইলে সবাই তাকে থামিয়ে দেয় এই বলে যে ,  পুরুষাঙ্গ না থাকলে সে আর কোনকিছুতেই আকুতি বা উল্লাস প্রকাশ করবে না ,  উত্তেজিত হবে না ।  ফলে অন্যান্য মাংসপিণ্ডরা অসুবিধায় পড়ে যাবে ।  তাই পুরুষাঙ্গের অবস্থান হবে সবার শেষে ।  সবাইকে চলে যাবার ব্যবস্থা করে দিয়ে তারপর সে যাবে ।  শাহীন এসব শুনে ভাবে  " যাহ শালা ,  এখন থেকে পেশাব করা ছাড়া পেনিসকে দিয়ে কোন কাজই করাবো না ।  এই শালাকে অবলম্বন করেই বাকি মাংসগুলো চলে যাবার পাঁয়তারা করছে ।  “   কিন্তু ভাবলে হবে কী !  কোন একজন জ্ঞানী ব্যক্তি না বলেছিলো  " চামড়ার নলই সকল ক্ষমতার উৎস !  "  কথাটা একেবারে ফেলনা নয় ,  শাহীন বেশ বুঝতে পারে ।  
 শাহীন ইদানিং শরীর গরম করে এমন খাবার একদম খায়ই না বলতে গেলে ।  তারপরেও সিনেমা দেখতে গিয়ে সে হারিয়েছে বুকের একখণ্ড মাংস ,  পাওনাদারের সাথে ঝগড়া করতে গিয়ে কনুই এর মাংস গাপ হয়ে গেছে ।  এখন তাকে এই গরমের মধ্যেও ফুলহাতা শার্ট পরে থাকতে হয় সবসময় ।  সে বুঝতে পারে না তার শরীরের মধ্যে কেন এসমস্ত কাণ্ড ঘটে চলেছে ।  সে বুঝতে পারে না তার কী এমন খামতি ,  যার কারণে মাংসেরা তাকে দুর্বল আর বেকুব ঠাউরে চলে যেতে চাইছে ।  সে ২৬ বছর বয়সের একজন স্বাস্থ্যোজ্জ্বল যুবক ।  ভালো চাকুরি করে ।  তার গলদটা কোথায় !  ডাক্তারের কাছে যাবার কথা ভেবেছে সে ।  তাতে ভয়ানক ফল হয়েছে ।  টের পেয়ে মাংসমণ্ডলী হুমকি দিয়েছে এমন করলে তারা শরীরের যাবতীয় কার্যক্রম বন্ধ করে দিয়ে তাকে মৃত্যুবরণে বাধ্য করবে ।  এমনিতে তার শরীরের কলকব্জাগুলো ভালোই কাজ করছে ।  কোথাও কোন সমস্যা নেই ।  শুধু স্নেহজাত খাবার বেশি খেলে বা কোনকিছুতে উত্তেজিত হলে তবেই ফাঁকতালে মাংসগুলো সঁটকে পড়ার ধান্দা করে ।  শেষতক নাচাড় হয়ে সে মাংসদিগের কাছে অনুনয় করে বসলো ,   " কেন এমন করছো আমার সাথে ?  আমার কী দোষ ?  আমি কী অপরাধ করেছি যে তোমরা আমাকে ছেড়ে চলে যেতে চাইছো ?  "  ।  মাংসদল বেশ দার্শনিক একটা উত্তর দেয় ।   " দেখো ,  তুমি আসলে কী ?  আমাদের সমষ্টিই তো তুমি ।  আমাদের থাকা না থাকার ওপর তোমার তুমিত্ব কিছু বদলাবে না ।  কারণ এখানে  " আমরা "  আর  " তুমি "  সমার্থক ।  কোন সুন্দরী তরুণীর বক্ষ বা মাঝবয়েসী পুরুষের পেটে তোমার মাংস - চর্বি লেগে থাকা মানে সেটা তো তোমারই একরকম স্থানান্তর !  আমরা যাওয়া মানেই তোমার যাওয়া ।  আর কে না চায় বদল ,  হাওয়াবদলের মত দেহবদলও ভালো একটা অভিজ্ঞতা ।  হ্যাঁ ,  তোমাকে উজবুক বা দূর্বল বলাটা সাময়িক উত্তেজনার বশেই ছিলো ।  তবে একঘেয়েমি থেকে কত ভয়ংকর কিছুই না হতে পারে বলো ?  " 
এসব শুনে শাহীন বুঝতে পারে ব্যাপারগুলো বেশ ঘোঁট পাঁকিয়ে উঠেছে ।  এসব থেকে সহজে নিষ্কৃতি নেই ।  আর তাদের কথাও ঠিক তারা আর সে এখানে মিলেমিশে একাকার ।  তারা চাইছে দেহান্তরিত হতে ,  আর তাদের সমষ্টিই তো সে ।  তাহলে তার নিজের দেহের পক্ষে কেউ বা কারা আছে ,  যারা চাইছে না এই স্থানান্তর ।  কে বা কারা তারা ?  
শাহীন দিন দিন দূর্বল হয়ে পড়ছে ।  ইদানিং তার মাংসগুলো স্নায়বিক উত্তেজনা বা চর্বিজাতীয় খাবারের সৃষ্ট উত্তাপের মুখাপেক্ষী থাকে না ।  সুযোগ পেলেই ঝাঁপ দিয়ে চলে যায় অন্যের শরীরে ।  শরীরের অধিকাংশ অঙ্গই ক্ষয়প্রাপ্ত হয়েছে ।  অন্তস্থঃ বহিস্থঃ নির্বিশেষে সব অঙ্গই ।  এখন একটা মোক্ষম সময় অনুধাবনের ।  কারা দেহান্তরের পক্ষে আর কারা বিপক্ষে !  মেথড অফ এলিমিনেশন প্রয়োগ করে সহজেই এর খোঁজ পাওয়া গেলো ।  সম্পূর্ণ অক্ষত আছে কেবল তার পুরুষাঙ্গ আর মস্তিষ্ক ।  তবে কি তারাই এতদিন যুঝে গেছে তার পক্ষে ?  মানুষের ,  বিশেষ করে বলতে গেলে পুরুষের জীবন কি তবে পুরুষাঙ্গ চালিত এক মগজযান ?  সে কি এই অনুসিদ্ধান্ত থেকে পরিচালিত দীর্ঘ ব্যবহারিক পরীক্ষার একটা গিনিপিগ ?  সঠিক প্রশ্নটি করতে পারে নি বলেই এতদিন সে সঠিক উত্তর পাচ্ছিলো না ।  প্রশ্নের সন্ধান পেয়ে এবার সে সাগ্রহে অপেক্ষা করতে থাকে উত্তরের জন্যে ।  মস্তিষ্ককে স্টিমুলেট করার জন্যে প্রচুর গাঁজা আর শিশ্নকে শাবল বানানোর জন্যে ভায়াগ্রা ।  সাথে প্রচুর মধু আর মাংস খাবে ।  তারপর দেখা যাবে .  .  . 
 মস্তিষ্কের ভেতর যেন অনেকগুলো রঙধনু ঢুকে গেছে ।  চোখ বন্ধ করেও সে কেবল রঙ আর রঙ দেখছে ।  ডিজে পার্টিতে এক হাজার টাকা দামের টিকেট কিনে নিয়ে প্রচুর হাসছে সে ,  নাচছে আর লাফাচ্ছে ।  ডিজে পার্টিকেই সে তার পরীক্ষার জন্যে শ্রেয়তর স্থান ভেবেছে ,  কারণ এখানেই যৌনতন্ত্র আর মগজ স্টিমুলেটরের প্রকৃত পরীক্ষা হয় ।  আর এখানে প্রায় সবাই ঘোরগ্রস্ত থাকে বলে তার মাংসিক শূন্যতা নিয়ে কেউ মাথা ঘামাবে না ।  হ্যাঁ ,  মাংস আর মধু কাজ শুরু করেছে ।  তার শরীর উত্তপ্ত হয়ে স্ফুটনবিন্দুর দিকে এগিয়ে যাচ্ছে ।  অতিরিক্ত গাঁজার প্রভাবে মস্তিষ্ক তড়পাচ্ছে ।  বন্ধু ,  তুমি ছিটকে পড়বে কী ?  ভায়াগ্রার প্রভাবে মহাউত্থান ঘটেছে তার ।  ঐ যে একজোড়া ছেলে - মেয়ে নাচছে ,  মেয়েটার পরনে যৌনাবেদনময়ী পোষাক ।  শিশ্ন ,  তুমি খসে পড়বে কী ?  সে ছুটে গিয়ে মেয়েটিকে চুমু খেলো ।  তার সঙ্গের ছেলেটা খিস্তি করে উঠে ঘুষি মারলো তাকে ।  ব্যস !  এবার শুরু হবে আসল পরীক্ষা ।  প্রচণ্ড ক্ষিপ্ত হয়ে পাল্টা ঘুষি মারতে গিয়ে শাহীন খেয়াল করলো তার শরীর থেকে তীব্রগতিতে মাংস অবক্ষিপ্ত হচ্ছে ।  তার হাত ,  পা ,  উরু ,  পাছা ,  বুক ,  কাঁধ সবখান থেকে মাংস বুলেটের গতিতে ছিটকে পড়ছে এর ওর গায়ে ।  ডিজে ক্লাবের সদস্যেরা এমন মজার সঠিক সমঝদার ।  তারা কোন প্রশ্ন করলো না ,  তাদের মধ্যে কোন ভাবান্তর হলো না ।  মজা দেখবে বলে তাকে নগ্ন করে একটা খাঁচার মধ্যে পুরে রাখলো তারা ।  ততক্ষনে শরীরের সবখানের মাংসই ভীষণ রোষে নিক্ষিপ্ত হয়ে গেছে পুরো ক্লাবের সব সদস্যদের মাঝে ।  নতুন মাংসের সন্ধান পেয়ে ক্লাবের সদস্যরা মহা খুশি ।  তাদের মধ্যে হল্লা বেড়ে চলেছে ।  তারা আরো মাংসের দাবীতে গান ধরেছে নতুন ।  এখনও শাহীনের অস্থিসর্বস্ব দেহতে কিছু মাংস বাকি আছে ।  মাথার এবং পুরুষাঙ্গের ।  সবাই অপেক্ষা করছে কোনখান থেকে নতুন মাংস আসে ।  অনেক সময় পার হয়ে যায় ।  ডিজে ক্লাবের সদস্যরা নাচতে নাচতে ক্লান্ত ।  নতুন মাংসের আগ্রহে তাদের চোখ চকচক করছে ।  শাহীন তাদের দিকে তাকিয়ে কূটিল হাসি হাসে ।  সে তার প্রশ্নের উত্তর পেয়ে গেছে তখনই যখন তার হৃৎপিণ্ডটি উড়ে যায় ।  সেটা উড়ে খুব বেশিদূর যেতে পারে নি ।  এবং কেউ সেটার প্রতি কোন আগ্রহও দেখায় নি ।  সবাই শিকারীচোখে তাকিয়ে আছে তার মস্তিষ্ক আর পুরুষাঙ্গের দিকে ।  কোনটা আগে খসে পড়ে !  ডিজে ক্লাবে তখন স্টয়িক ব্লিসের গান চলছে ,  
 " দেখোনা এই যে আমি .  .  .  " 
ক্লাবের সব সদস্য তার দিকে তাকালে এই গানটার প্রতিধ্বণি হতে থাকে অবিরত সবার মাঝে ।  
 " এই যে আমি .  .  .  " 
 " এই যে আমি .  .  .  " 
 " এই যে আমি .  .  .  "  
সবার হঠাৎ করে মনে হয় এই যে যৌনগ্রন্থি আর বিকারগ্রস্ত মস্তিষ্কের সমন্বয়ে তৈরি হৃদয়হীন এই পাষাণ কঙ্কাল এটাই মূল সে বা তারা ।  বাকি সব মাংসবিদ্যা ,  যা তারা এতদিন নিজের মত করে জেনেছে ,  সব ভুল ।  এর মাংস ,  তার মাংস ,  তাদের মাংস ,  ভোগবাদী সমাজে এই মাংস বিকিকিনির হাটে কোনটাই নির্দিষ্ট কারো নয় ,  শুধুমাত্র যৌনাঙ্গ আর মস্তিষ্ক ছাড়া ।  তবে জায়গাটা যদি ডিজেক্লাব না হয়ে টেলিভিশনের কোন টকশো হতো ,  কে জানে মস্তিষ্কটাও খসে পড়তো কী না !  শাহীন তার উত্থিত পুরুষাঙ্গে হাত বোলাতে বোলাতে ভাবে এই পরীক্ষাটা পরে করে দেখতে হবে ।  আপাতত সে ডিজেক্লাবের হঠাৎ বেড়ে যাওয়া তাপমাত্রাটা নিয়ে ভাবে ।   
 যাক ,  অন্যদের মাংসও স্ফুটনবিন্দুতে পৌঁছে যাচ্ছে তাহলে !  
  # প্রোফেসর শঙ্কুর গল্পভাবনা   থেকে অনুপ্রানিত হয়ে ।  


                    




কাঁটাখেকো

ইয়াসমিন - তুমি কি ঐ মাগীটাকে চুমু খেয়েছো ?  - আহ !  ইয়াসমিন !  আর কতবার এই একই কথা জিজ্ঞাসা করবা ?  বাদ দাও না !  - বাদ দিতে চাইলেই কি বাদ দেয়া যায় ।  ঐ হারামজাদী তোমাকে কেন বিয়ের পরেও নক করলো ?  আর তুমিই বা কেন গদগদ হয়ে তার মেসেজের রিপ্লাই দিলা ?  - আমি কই গদগদ হয়ে রিপ্লাই দিলাম ?  আমি তো তাকে যথেষ্ট এ্যাভয়েড করেছি ।  দেখো এখন আর সে আমাকে মেসেজ পাঠায় না ।  তোমাকে আর কতবার বোঝাবো .  .  . জুবায়ের আর ইয়াসমিনের দাম্পত্য জীবনে ভালোবাসা ,  পারস্পরিক বিশ্বাস ,  সমঝোতা এসবের কোন অভাব নেই ।  নেই ব্যক্তিত্বের দন্দ্বের মতো রাশভারি পরিভাষার স্থিতিকাল ।  সমস্যা একটাই ,  জুবায়েরের যে আগে কোন প্রেম ছিলো এটা ইয়াসমিন মেনে নিতে পারে না ।  জুবায়ের যদিও বিয়ের আগে আবেগমথিত কণ্ঠে ইয়াসমিনকে দলছুটের গান শুনিয়ে অতীত ভুলে বর্তমানের স্বর্গীয় রথে চলার আহবান জানিয়েছিলো  ' বাজী '  গানটার নিম্নোক্ত লাইনগুলো শুনিয়ে ,  " তুমি প্রথম ,  বলিনা এমনশেষ হতে পারো কি ? তাই নিয়েছি শেষ বিকেলেনিঃস্ব হবার ঝুঁকি " ইয়াসমিন তখন আবেগের ভেলায় ভেসে সানন্দে মেনে নিয়েছিলো নবজীবনের এই আহবান ।  কিন্তু বিয়ের পরে আবেগ থিতিয়ে আসে ,  হানা দেয় অতীতের স্নিগ্ধ পুষ্প বিষাক্ত কালো মাকড়সা হয়ে ।  তারপরেও ইয়াসমিন সেসব প্রসঙ্গ তুলতো না ,  মনের সাথে লড়াই করে অনভিপ্রেত প্রশ্নগুলোর গলা টিপে ধরতো ।  তবে জুবায়েরের প্রাক্তন প্রেমিকা সোহানা যখন তাকে ফেসবুকে মেসেজ পাঠালো তাদের বিয়ের খবর সম্পর্কে অবহিত হয়ে ,  সেই ডুবোবেদনার চোরাবালিতে নিমজ্জিত হওয়া মেসেজটি ইয়াসমিনের সামনে এতদিনের চেপে রাখা জিজ্ঞাসাগুলোকে ভুল পথে পরিবাহিত হবার সুযোগ করে দিয়ে তাদের দাম্পত্য জীবনের প্রথম জটিলতা সৃষ্টি করলো ।  সেদিন সে জুবায়েরকে অনেকটা হালকা মেজাজে খেলাচ্ছলে তদন্ত করার উদ্দেশ্যেই জিজ্ঞাসা করেছিলো ,  - সোহানা তোমাকে খুব ভালোবাসতো ,  না ? জুবায়ের তখন বুঝতে পারে নি যে ব্যাপারটা এত গুরুতর আকার ধারণ করবে ।  তাই সে গাঢ় স্বরে হৃষ্টচিত্তে জবাব দিয়েছিলো ,  - হ্যাঁ ! এই ইতিবাচক উত্তরটি যে কত নেতিবাচকতার সম্মুখীন করিয়ে দিবে তাদেরকে তা যদি সে জানতো !  এরপর ইয়াসমিন খুঁটিয়ে খুঁটিয়ে সোহানা সম্পর্কিত নানাবিধ প্রশ্ন করে ,  এবং তাদের সম্পর্কের গুরুত্ব সম্বন্ধে অবহিত হয়ে রাগে ,  ক্ষোভে ,  হিংসায় ফুঁসতে থাকে ।  তার আয়েশী মেজাজ ক্রুদ্ধতায় রূপান্তরিত হতে থাকে ।  এবং অবশেষে সে মুখ খারাপ করেই বসে ,  যেটা পরবর্তীতে সময়ের ছন্দিত স্পন্দনে বারবার পুনরাবৃ্ত হতে থাকে ।   - তুমি ঐ মাগীটার শুধুই হাত ধরেছো ?  নাকি আরো কিছু করেছো ?  লুচ্চা কোথাকার !  জুবায়ের আমি যখন ইয়াসমিনের প্রেমে পড়ি ,  তখন সিদ্ধান্ত নিয়েছিলাম যে ,  অনেক হয়েছে ,  আর কোন ছেলেমানুষী নয় ,  অতীতের উদোর পিন্ডি বুধোর ঘাড়ে চাপিয়ে দিয়ে নিজে বেশ হালকা থাকবো ।  প্রেমে পতিত হওয়ার সময়টায় শুধু নিজের আশ্চর্য পতন উপভোগ করতেই ব্যস্ত ছিলাম ।  কখনও ভাবি নি ভবিষ্যতগামী পতনোন্মুখ আমার দিকে অতীতের কড়া আলো প্রতিফলিত হয়ে আমাকে আলোখেকো পতঙ্গের মতো টেনে নিবে ,  আর আমি পুড়বো ,  পুড়বো কেবল ।  বিয়ের আগে ইয়াসমিনের প্রাক্তন ভালোবাসা সম্পর্কে বিষদ জেনে নিয়েছিলাম আমি ।  জানতাম ,  এসব জিনিস সম্পর্কে পরিষ্কার ধারণা না থাকলে হঠাৎ আবির্ভাবে তা একদম জাঁকিয়ে বসতে পারে মনের ওপর ,  যন্ত্রণা দিতে পারে অসীম ।  তাই এসব অনাকাঙ্খিত পরিস্থিতির আগমন রহিত করতে আমি জেনে নিয়েছিলাম তার শাহীন নামে একটা ছেলের সাথে সম্পর্ক ছিলো ,  এবং সেই ছেলেটার অতি অধিকার ফলানো এবং সন্দেহবাতিকতার কারণে দুই বছরের গভীর সম্পর্কটি আর টেকে নি ।  ব্যস ! আমি ভেবেছিলাম ঘটনা এখানেই শেষ ।  এ নিয়ে ভবিষ্যতে আর কোনো কথা হবে না তার সাথে ।  কিন্তু আমি জানতাম না যে অতীত স্মৃতি বড়ই প্রবঞ্চক এক খেয়ালী হেয়ালী ।  কোন না কোন ভাবে এটা একদিন সম্মুখে আসবেই ,  ছোবল দেবে ,  বিষ উগড়ে দেবে ।  ঘটনার সূত্রপাত এভাবে ,  সে তার এক বান্ধবীর বিবাহ সম্পর্কিত জটিলতা নিয়ে উদ্বিগ্ন ছিলো ।  সম্পর্কটার সূতো কোনভাবেই গিঁট বাধছিলো না ।  তার বান্ধবীর প্রবাসী স্বামীর সন্দেহপ্রবণতা এবং পজেসিভনেস ক্রমশ সম্পর্কটাকে জটিল থেকে জটিলতর করে তুলছিলো ।  ইয়াসমিন পুরো পরিস্থিতি সতর্কতার সাথে অবলোকন করে মতামত ব্যক্ত করে যে ,  তাদের ডিভোর্স হয়ে যাওয়া উচিত ।  আমি অবশ্য এই সিদ্ধান্তের বিপক্ষে ছিলাম ।  ছেলেটা বিদেশে থাকে একা একা ,  এমন অবস্থায় তার মনে নানারকম সংকীর্ণতা এবং সম্পর্ক সম্বন্ধে নিরাপত্তাহীনতা অনুভূত হতেই পারে ।  এজন্যে ডিভোর্স চাওয়াটা বাড়াবাড়ি হয়ে যায় ।  আমার এই যুক্তির পাল্টা জবাব দিতে গিয়েই ইয়াসমিন তার বাচালতা এবং নির্বুদ্ধিতার কারণে বড় একটা ভুল করে ফেললো ।  সে হয়তো বা সৎ মনেই পরিস্থিতিটা নিজের মত করে বিবেচনা করে একটা অনুপুঙ্খ মতামত দিতে চেয়েছিলো ,  সে বলেছিলো তার নিজের জীবনের অভিজ্ঞতা থেকে সে জানে এসব লোক দূরে থাকুক বা কাছে ,  তাদের স্বভাবের কোন পরিবর্তন হয় না ।  নিজের জীবনের কথা উল্লেখ করায় আমার ভেতর ফ্ল্যাশব্যাকের মতো তার অতীতের ব্যক্ত এবং অব্যক্ত কথাগুলোর চিত্ররূপ ভেসে উঠলো ।  সে তার নিজের জীবনের প্রসঙ্গ তুললো কেন ?  এই জীবনের সাথে নিশ্চিতভাবেই তার প্রাক্তন প্রেমিক শাহীন জড়িত !  যে কিনা ছিলো এক নির্বোধ খবরদারকারী সন্দেহবাতিকতায় আক্রান্ত অসুস্থ যুবক ।  তার কথা সে কেন উত্থাপন করলো ?  সে কি এখনও তাকে ভুলতে পারে নি ?  আমার প্রশ্নের জবাবে সে ব্যাপারটা তুড়ি মেরে উড়িয়ে দিতে চাইলো ।  - আরে কী যে তুমি বলো না !  ওকে আমি ভুলে গিয়েছি সেই কবে !  এখন আমার জীবনে শুধু তুমি ।  এসব সিনেমাটিক ন্যাকাবোকা কথাবার্তায় আমি বিরক্ত হচ্ছি বুঝতে পেরে সে কাব্যিকতার আশ্রয় নেয় ।   - দেখো ,  তোমার সাথে আমার সম্পর্ক হবে এটাই ছিলো নির্ধারিত ,  এটাই আমাদের নিয়তি ।  আর সবকিছু মিথ্যে ।  আমি জানি ,  সেসবকিছু ঘটেছিলো তোমার আর আমার সম্পর্কের উপলক্ষ্য হবে বলে ।  ততক্ষণে আমার ভেতর স্মৃতিসর্পরা ছোবল দিতে শুরু করেছে ।  আমার বারবার মনে হচ্ছিলো ,  এসব কথা সে আগেও কাউকে বলেছে ,  আমি তার জীবনের প্রথম পুরুষ নই ,  আমার আগে কেউ তাকে স্পর্শ করেছে ।  আমি কিছুতেই মেনে নিতে পারছিলাম না এসব ।  বারবার তাকে জিজ্ঞেস করছিলাম নানারকম অস্বস্তিকর এবং অনাহূত প্রশ্ন ।   - তুমি কি এখনও তাকে ভালোবাসো ?  - না !  - তুমি কি তাকে স্বপ্নে দেখো ?  - না !  !  - হঠাৎ যদি তার সাথে তোমার দেখা হয়ে যায় তাহলে তুমি কী করবে ?  চোয়াল শক্ত করে শুধোই আমি ।  তবে সেদিনকার মতো বুদ্ধিদীপ্ত এবং কৌতুকপ্রদ এক বিচক্ষণ উত্তরে সে সেদিনকার মতো প্রসঙ্গটি চাপা দিতে সক্ষম হয় !  - যদি তার সাথে আমার দেখা হয় ,  তাহলে আমি কিছু করবো না ।  আমার সাথে তো তুমি থাকবেই ,  তুমি গিয়ে ওর ঠ্যাংটা ভেঙে দিবে ! সে হাস্যচ্ছলে কথাগুলো বললেও আমার সত্যিই তখন তেমন কিছু ইচ্ছে করছিলো ।  আমি জানতাম না এই ইচ্ছেটা কিছুদিন পর পর ফণা তুলে ছোবল দিয়ে আমাদের সুখী দাম্পত্য জীবন তছনছ করে দেবে !  সোহানা জুবায়েরের সাথে সম্পর্কচ্ছেদের পর আমাকে খুব ভুগতে হয়েছে ।  আঘাতটা এত তীব্র ছিলো যে আর কখনও কোন ছেলের সাথে সম্পর্ক হতে পারে এটা আমি ভাবতেই পারতাম না ।  মনে হতো সারাজীবন আমাকে একলাই থাকতে হবে ।  একা থাকা নিয়ে আমার কোন সমস্যা ছিলো না ,  জুবায়ের আবার আমার কাছে ফিরে আসবে এমন অলীক কল্পনায় বিভোর হয়ে বেশ কাটতো সময় ।  আমাদের মধ্যে ব্রেকআপ হবার পরপরেই অনুভূতিটা মোটেই দুঃখের ছিলো না ।  আমি ভীষণ রেগে গিয়েছিলাম ।  ভেবেছিলাম ,  সে যদি তার ভুল বুঝতে পেরে কোনদিন আমার সাথে যোগাযোগ করেও আমি আর তার সাথে সম্পর্ক পুনরুস্থাপন করবো না ।  যথেষ্ট হয়েছে প্রেমের নামে কদর্য ঝগড়া আর ছেলেমানুষী ভুল বোঝাবুঝি ।  আমি আর এসবের মধ্যে নেই ।  আমার ধারণা সত্যি প্রমাণ করে জুবায়ের ফোন করেওছিলো মাস ছয়েকের মধ্যে ।  আমার রাগ আর জেদ তখনও ভালোবাসা আর আবেগকে ঠুনকো অনুভূতি ভেবে অগ্রাহ্য করতে সক্ষম ছিলো ।  আমি ফোন ধরি নি ।  ফোন ধরলে কি আমার জীবনের গল্পটা অন্যরকম হতে পারতো ?  কে জানে !  মাস তিনেক পরে আমার জেদ আর রাগ দূরীভূত হতে শুরু করলো ।  আমি ভাবলাম ,  তাকে আরেকটা সুযোগ দিয়েই দেখি !  কিন্তু ততদিনে তার ফোন নম্বর পাল্টেছে ,  ফেসবুকেও আর খুঁজে পাচ্ছিলাম না ।  আমাকে ব্লক করেছিলো সে ।  তখন আমার ভেতর ধীরে ধীরে একটা পরিবর্তন আসতে থাকে ।  ইস্পাতদৃঢ় জেদ আর আগুনমুখো রাগের পরিবর্তে স্থান করে নেয় শঙ্কা ।  সে অন্য কারো সাথে জড়িয়ে গেলো না তো ?  আমাকে ভুলে থাকুক ,  মানতে পারি ।  আমাকে ভুলে সারাজীবন একা থাকুক তাও মানতে পারি ,  যেমনটা আমি থাকবো বলে সিদ্ধান্ত নিয়েছিলাম ।  আমাকে ভুলে ,  তাকে ভুলে ।  কিন্তু সে আর কতদিন স্মৃতি আঁকড়ে ধরে জাবর কাটবে !  সে তো কোন চতুষ্পদ গৃহপালিত জানোয়ার না !  তার জীবনে যদি অন্য কেউ আসে ,  আমি কি মেনে নিতে পারবো ?  সে কি আমাকে ভুলে অন্য কারো সাথে জড়িয়েছে ?  দিনে দিনে জমতে থাকে প্রশ্নের পাহাড় ।  উত্তর মেলে না ।  আমি দীর্ঘশ্বাস ফেলে একাকী প্রেমহীন কাটখোট্টা জীবন কাটানোর জন্যে প্রস্তুতি নিতে থাকি ।  শাহীন  মানসিক চিকিৎসকের চেম্বার থেকে বেড়ুনোর পর শাহীনের মনে হতে থাকে ,  কী লাভ এসব করে !  যে যন্ত্রণা তার বুকে বিষাক্ত তীরের মত বিদ্ধ হয়েছে ,  তা কি কখনও লাঘব হবে ?  সে বিষ তো ছড়িয়ে পড়েছে শরীরের সবখানে ।  হৃদয়ঘাতী নিরাময়ের অযোগ্য বিষ ।  ইয়াসমিনকে সে কখনও ভুলতে পারবে ?  ইয়াসমিন !  বড় সুন্দর একটা মেয়ে ছিলো ।  তার মতো একটা কালো - মোটা - বেঁটে - গুণহীন ছেলের জন্যে বড্ড বেশি কিছু ।  এই সৌন্দর্যই তাদের সম্পর্কের ইতি টেনে দিলো ।  শাহীন সবসময় একটা নিরাপত্তাহীনতায় ভুগতো ।  ইয়াসমিনের কতদিন তাকে ভালো লাগবে আর ?  সে কি অন্য কোন দেখতে সুন্দর ছেলের প্রতি আকৃষ্ট হবে না ?  তার তো আবার বড্ড উচ্ছল , বেড়ুনো স্বভাব ।  তার চারিদিকে গুণগ্রাহীর অভাব নেই কোনো ।  সেই ছেলেরূপী লোভী হায়েনাগুলোর মধ্যে থেকে কখন কে ক্যাসানোভার চরিত্রে আবির্ভূত হয় কে বলতে পারে !  এসব ভাবনা থেকে শাহীন ইয়াসমিনের গতিবিধির ওপর চরম কড়াকড়ি আরোপ করলো ।  তার কারণেই সে শিক্ষা সফরে যেতে পারে নি ,  তার কারণেই তাকে সেলফোনের সিম বদলাতে হয়েছিলো ।  এতসবকিছুও ভালোবাসার মোহে অন্ধ হয়ে ইয়াসমিন সানন্দে মেনে নিয়েছিলো ।  কিন্তু তারপরেও যে সংশয় কাটে না !  বিসিএস পরীক্ষার প্রিলিমিনারিতে ইয়াসমিন উত্তীর্ণ হবার পরে তার সৌন্দর্য ছাপিয়ে যোগ্যতাটা শাহীনের মনে নতুন প্রতিবন্ধকটা সৃষ্টি করে ।  ইয়াসমিন বড্ড বেশি উঁচুতে উঠে যাচ্ছে না ?  সে যদি বিসিএস এর রিটেন এবং ভাইবাতেও টিকে গিয়ে উচ্চপদস্থ সরকারী কর্মকর্তা হয়ে যায় তাহলে কি আর তাকে পাত্তা দেবে ?  মনে হয় না ।  ততদিনে শাহীন বেশ ভালো খবরদারী আরোপ করতে সক্ষম হয়েছে ইয়াসমিনের ওপর ।  সে আদেশের সুরে ঘোষণা করলো ,  তার বিসিএস এর রিটেন পরীক্ষা দেয়ার দরকার নেই ।  আর তখন থেকেই সম্পর্কের ভাঙ্গন শুরু ।  ইয়াসমিন ছিলো হিন্দি রোমান্টিক ছবি দেখে প্রেমের প্রতি ইউটোপিয়ান ধারণায় নিমগ্ন এক কল্পনাচারী তরুণী ।  হিন্দি ছবির মতোই তার প্রেমবিষয়ক দর্শন ছিলো সরল এবং কিছু অনুমেয় বাঁক এবং প্রতিবন্ধকতার মোড়কে আবৃত ।  সে কখনও ভাবতেও পারে নি বাস্তব জীবনের প্রেমে এতসব বিচিত্র জটিলতা থাকতে পারে ।  তাই প্রেমমগ্ন সে শাহীনের সব অন্যায় আবদার আর খবরদারী মেনে নিলেও বয়স বাড়ার সাথে সাথে বুঝতে পারে ,  কোন একটা কিছু খুব ভুল খাতে প্রবাহিত হচ্ছে ।  জীবন সম্পর্কে বাস্তব এবং বৈষয়িক মনোভাবের আগমনের সাথে সে বুঝতে পারে শাহীনের সাথে সম্পর্ক টেকসই হবার নয় ।  তাই কোন এক বিষণ্ন শরতদিনে সে শাহীনকে চুড়ান্ত কথাটি বলে দেয় ।   " এ সম্পর্ক রাখতে আমি আর আগ্রহী না "  ।  বলার পর কিছুদিন তার মন খারাপ থাকলেও ধীরে ধীরে তার উপলদ্ধি হয় ,  কত বড় একটা আপদ থেকে বেঁচে গেছে সে ।  তার মাথাটা হালকা লাগতে থাকে ,  আর শাহীন মানসিকভাবে চূড়ান্ত অবনমনের শিকার হয় ।  বাধ্য হয়েই টানা এক বছর সাইক্রিয়াটিস্টের দ্বারস্ত হওয়া ,  এবং আবিষ্কার করা ,  জীবন কারো জন্যে থেমে থাকে না ।  বরং জীবনের চলার বাঁকে নতুন নতুন উপাদান উপহার হিসেবে সামনে আসে ।  ঠিকমতো বুঝে বেছে নিতে পারলেই হলো ।  ঠিক যেমন তার জীবনে এসেছিলো সোহানা ! চতুষ্কোণ সোহানা এবং শাহীন ।  দুজনেই ছিলো বিপর্যস্ত এবং বিদ্ধস্ত অবস্থায় ।  এমবিএ করতে গিয়ে একই ইউনিভার্সিটির একই ক্লাশে পাশাপাশি বসার সূত্র ধরে তাদের মধ্যে ঘনিষ্ঠতা ।  এরপর যা হয় আর কী ,  নিজেদের জীবনের কষ্টকর অভিজ্ঞতার কথা ভাগাভাগি করে তারা একে অপরের খুব ভালো বন্ধু হয়ে যায় ।  তারপর শোককে ভালোবাসায় পরিণত করে ভালোবাসার বন্ধনে আবদ্ধ হওয়া ।  তবে তারা সঙ্গোপনে লুকিয়ে রেখেছিলো প্রাক্তন প্রেমের প্রতি প্রবল টানের কথা ।  সুযোগ পেলে যে আবার তারা প্রাক্তন প্রেমিক বা প্রেমিকার সাথে সম্পর্ক ঝালাই করতে এগিয়ে যাবে ,  তা নয় ।  তবে বুকের ভেতর গোপন দীর্ঘশ্বাসের ঘূর্ণিঝড়ে পরিণত হবার কথা তারা একে অপরকে জানতে দিতো না কখনই ।  এদিকে ইয়াসমিন আর জুবায়েরের সমস্যাটা অন্য ।  তাদের কারোরই নিজেদের অতীত হয়ে যাওয়া ভালোবাসা নিয়ে মাথাব্যথা নেই ,  কিন্তু অন্যের অতীত নিয়ে খোঁচানোটা তাদের অবসেশনে পরিণত হয়েছে ।  কেন ইয়াসমিন শাহীনের সাথে সম্পর্ক করেছিলো ,  কেন সে আরো অপেক্ষা করতে পারলো না জুবায়েরের জন্যে ,  এসব বলে নিষ্ফল ক্রোধে জুবায়ের দেয়ালে ঘুষি মেরে নিজের হাত জখম করে ।  আর ইয়াসমিন জুবায়েরকে তিরষ্কার করে কেন সে সোহানার ফেসবুক মেসেজের জবাবে এড়িয়ে না গিয়ে উত্তর দেবার ভদ্রতাটা করলো !  এসব ভাবতে গিয়ে তার হৃদয় জখম হয় ।  পৃথিবীটা আশ্চর্য রকম ছোট ।  তাই এর বাসিন্দাদের জীবনের জটিল উপাখ্যানগুলো অনেকসময় জট পাকিয়ে একে অপরের মুখোমুখি হয়ে সৃষ্টি করে অনভিপ্রেত পরিস্থিতির ।  যেমনটা ঘটলো গল্পে উল্লেখিত দুই জোড়া প্রেমিক প্রেমিকার জীবনে ।  তারা জুটি বেঁধে ঘুরছিলো নিউমার্কেটে ।  হঠাৎ একে অপরের সাথে দেখা হয়ে যায় তাদের ।  শাহীন প্রথম দেখতে পায় ইয়াসমিনকে ।  দেখে তার মধ্যে যে চঞ্চলতা সৃষ্টি হয়েছিলো তা সে কোনভাবেই প্রবোধ দিতে পারে না ।  তার এমন চঞ্চল দৃষ্টি অনুসরণ করে সোহানা খুঁজে নেয় ইয়াসমিনের পাশে তার কাঁধ ধরে থাকা জুবায়েরকে ।  দীর্ঘশ্বাস গোপন করার কোন চেষ্টাই করে না সে ।  তার আশঙ্কাই সত্যি হলো !  জুবায়েরের বাহুলগ্না হয়ে অন্য কোন মেয়েকে তার দেখতে হলো !  ততক্ষণে ইয়াসমিন দেখে ফেলেছে শাহীনকে ,  আর জুবায়ের সোহানাকে ।  তাদের বিমুঢ় দৃষ্টি কিছুক্ষণের জন্যে অপ্রতিভ করে ফেলে নিজেদের ।  ইয়াসমিনই প্রথম নীরবতা ভাঙে ,   - দেখো ,  আমার দিকে এগিয়ে আসছে যে ছেলেটা সেটাই শাহীন ।  তুমি দয়া করে কোন সিনক্রিয়েট করো না ।   - ওটা শাহীন !  গড !  ওর পাশে ওটা কে ,  জানো ?  - কে !  সোহানা না নিশ্চয়ই !  - গড ফরবিডস !  ওটাই সোহানা ।  ততক্ষণে তারা একে অপরের মুখোমুখি হয়ে গেছে ।  সোহানা ভাবছে ,  সেদিন কেন সে জুবায়েরের ফোন ধরলো না !  তাহলে ইয়াসমিনের জায়গায় সে থাকতে পারতো ।  শাহীনের বুক ধড়ফড় করছে ,  ইয়াসমিনকে দেখে মনে হচ্ছে এতদিনের কাউন্সেলিং ,  ঔষধপত্র ,  চিকিৎসা সব বুঝি গেলো বৃথাই !  তার অসুস্থতা ফিরে আসছে আবার !  ইয়াসমিন ভাবছে ,  এই ডাইনীটাই তাহলে সোহানা !  এর মধ্যে কি মধু পেয়েছিলো জুবায়ের ?  বিচ !  জুবায়েরের তখন ইচ্ছে করছে সভ্যতার সমস্ত নিয়ম কানুন ভেঙে ফেলে শাহীনের কলার ধরে ঝাঁকিয়ে বলে  " হারামজাদা !  কেন তুই আমাকে ইয়াসমিনের জীবনের প্রথম পুরুষ হতে দিলি না ?  "  পরস্পরকে অতিক্রম করার সময় তাদের মধ্যে কোন কথা হয় না ।  তবে দৃষ্টির দূরদর্শীতায় তারা জেনে যায় এই মৌন আলাপ তাদের অনেক ভোগাবে ।  কাকতালীয়ভাবে তারা একে অপরকে একই প্রশ্ন করে বসে ,  জুবায়ের ইয়াসমিনকে সুধোয় যদি তারা আজ বাসায় গিয়ে দেখে যে সোহানা আর শাহীন তাদের পাশের ফ্ল্যাটেই ভাড়া নিয়েছে তাহলে কী হবে ?  নতুন করে প্রেম চাগাড় দিয়ে উঠবে ?  অতীত স্মৃতি খল অভিনেতা হিসেব উচ্চকণ্ঠে হেসে দুর্দান্ত গতিতে তাদের ভালোবাসার প্রাসাদে প্রবেশ করবে ?  শাহীন আর সোহানার মধ্যেও এমন কথার আদান প্রদান হয় ,  তবে তা নীরবে ,  অবচেতন মনের পাগলাঘন্টিতে চেতন মনের জাগরূক হবার অভব্যতায় ।  চতুষ্পদ তারা সবাই সুস্থ সবল মানুষ ।  হাত এবং পা অক্ষত ।  চারটে হাত পা প্রতিজনের ,  কিন্তু এ অংকের হিসেব করার সময় সবার হাত - পা একটি করে ধরতে হবে ।  বাকি তিনটির একটি করে খেয়েছে মোহ ,  একটি ঈর্ষা ,  আর একটি ক্ষোভ ।  তারা চারজনে যদি কখনও আবার এক হয় ,  যদি তাদের অমূলক এবং অবিশ্বাস্য নাটুকে চিন্তাকে সত্যি করে পাশাপাশি ফ্ল্যাটে থাকে ,  কিংবা এতকিছু যদি নাও হয় ,  অনেক দূরে থেকে অতীতকে কাছে টেনে বর্তমান এবং ভবিষ্যতকে গ্রাস করতে চায় ,  তাহলে তাদের শূন্যস্থানের মাঝখানের অনুর্বর ভূমি ভরে উঠবে অসংখ্য ধারালো ক্যাকটাসে ।  আর তারা তাদের ক্ষয়ে যাওয়া হাত পা গুলি বিসর্জন দিয়ে অতীত - বর্তমান - ভবিষ্যত - শরীর - মন সব একীভূত করে একটি করে হাত বা পা নিয়ে তৈরি করবে এক কাঁটাখেকো অদ্ভুত প্রাণী ।  যাদের প্রিয় খাদ্য জীবনসংহারী ক্যাকটাস ।  অথচ পাশেই ভালোবাসার উর্বর ভূমি ,  স্বচ্ছ জলাধার ,  স্নাত হয়ে সবকিছু ধুয়ে মুছে ফেলার সুবর্ণ সুযোগ ।  কিন্তু অত পথ তারা যাবে কীভাবে ,  তাদের তো মাত্র একটি করে হাত বা পা ,  এবং পরস্পর সংযোগে তৈরি হয়েছে এক উদ্ভট মন্থর প্রাণী !  সেদিন নিউমার্কেটে এমন একটি অদ্ভুত মন্থর কাঁটাখেকো হাঁচড়ে পাঁচড়ে ছেচড়ে যাচ্ছিলো ,  অন্য সবার দৃষ্টি এড়িয়ে , গোপনে । 
                    





বরাহ বিষাদ

এই শহরে কোন মানুষ নেই ।  কখনও ছিলো কী না আধো ঘুম আধো তন্দ্রার প্রভাবে ক্ষয়াটে স্বপ্নের জঠরে বাস করে ববির তা মনেও পড়ে না ।  সে শুধু জানে একাকীত্বের বর্ণমালা ।  সে জানে ঘর থেকে বেরিয়ে দিগন্তের দিকে তাকালে শুধু শূন্যতার ঘরবাড়ি ,  ক্ষেত ,  আর বাগান চোখে পড়ে ।  শূন্যতার সমাগম বড়ই কোলাহলপূর্ণ মনে হয় তার কাছে ।  সে কোলাহল পছন্দ করে না ।  সে মানুষ পছন্দ করে না ।  হয়তোবা একসময় করতো ।  হয়তো বা একসময় ভালোবাসা ,  পাপ - পূণ্য ,  লাভ - ক্ষতির খতিয়ান লিখতো সে তার ইচ্ছেখাতায় ,  রোজনামচায় ।  সে খাতার পাতাগুলো পুড়ে গেছে ,  উড়ে গেছে সেই কবে !  হয়তোবা মানুষই পুড়িয়ে দিয়েছে সব ।  ববির আবছা আবছা মনে পড়ে ,  এখানে তন্বী তরুণীর নিষ্ঠুর ভ্রূকুটি ছিলো ,  ডাকসাইটে মানুষদের ভীড়ে চিড়ে চ্যাপ্টা হয়ে একটা অনিচ্ছুক জীবন ছিলো ,  হল্লাপ্রেমী বারফেরতা যুবকের দলের খিস্তিতে অস্বস্তি ছিলো ।  ববি কোনকিছুর সাথেই খাপ খাওয়াতে পারতো না ।  একা থাকতো ,  একা থাকাই ভবিতব্য মেনে নিয়েছিলো সে ।  তাই যখন সবাই দল বেঁধে মারা গেলো একদিন ,  একসাথে; ববির খুব একটু খারাপ লাগে নি ।  কী কারণে মারা গিয়েছিলো তারা ?  না ,  কোন মহামারী বা দুর্ভিক্ষ নয় ।  নয় কোন কলকারখানা থেকে নির্গত বিষাক্ত গ্যাসের প্রভাব ,  অথবা মোড়ল রাষ্ট্রের পরিচালিত ম্যাসাকার ।  ববি এজন্যে নিজেকেই দায়ী করে ।  তার ইচ্ছেখাতায় সে একদিন সবার মৃত্যু কামনা করে অল্প কিছু লাইন লিখেছিলো ।  স্রষ্টার কাছে মিনতি জানিয়েছিলো যেন এই চিরযৌবনা ,  অমিত শক্তিধর ,  পায়াভারী মানুষগুলো সবাই শহর থেকে চলে যায় ।  তাকে যেন একা থাকতে দেয় ।  এই শহরের সবাইকে ববির মনে হতো বিপুল শক্তির উৎস ,  যারা একাকীত্বে ভোগা মানুষকে কীটসম মনে করে পদদলিত করতে ভালোবাসে ।  সেই যে ভ্রুকুটি করা তন্বী তরুণীর কথা বলা হলো না ?  সেও সুযোগ পেলেই ববিকে হাই হিল দিয়ে খোঁচা মারতো ।  আর তার বান্ধবীরা সবাই বেদম হাসতো ।  সে হাসি ছড়িয়ে যেতো সবখানে ।  অফিস বাদ দিয়ে লোকজন এসে মজমা বসাতো ববির নাকাল হওয়া দেখার জন্যে ।  তারা এসব উপলক্ষ্যে মদ্যপান করলে তাদের স্ত্রীরা কিছু মনে করতো না ।  করবে কেন ?  তারাও যে মজা দেখতে বিভোর তখন ।  হাইহিল পরা মেয়েগুলোকে উৎসাহিত করার জন্যে চিৎকার করে যেতো ।  সেই চিৎকার শুনে আমোদিত হয়ে আশেপাশের অন্যসব শহর থেকে লোকজন এসে জড়ো হয়ে যেতো ।  ববির প্রার্থনাদ নালায় ভেসে যাওয়া কেঁচোর মতো হারিয়ে যেতো ।  তারপর যথেষ্ট হয়েছে মনে করে ববিকে ছেড়ে দিলে ক্লান্ত - বিদ্ধস্ত ববির দেহে চোরকাঁটা আর বিছুটি ছেড়ে দিয়ে ঘুমুতে যেত প্রশান্তির অনুভূতি নিয়ে ।  এতসব কিছুর পরেও ববি হাল ছাড়ে নি ।  সে খুব বোকার মতো বিশ্বাস করতো একদিন তারও একটা বন্ধু হবে ।  প্রেমিকার দুরাশা করা ছেড়ে দিয়েছিলো সে অনেক আগেই ।  একজন বন্ধু ,  তার কাছে সে ভালোবাসা বা সহানুভূতি কিচ্ছু চাইতো না ।  শুধু চাইতো তার ইচ্ছেগুলোর কথা ব্যক্ত করতে ,  তার প্রবঞ্চণাময় জীবনের গল্প শোনাতে ।  প্রায় জুটেও গিয়েছিলো একদিন ।  সেদিন সে বাস থেকে নামতে গিয়ে পড়ে গিয়ে পা ছিলে ফেলেছিলো অনেকখানি ।  ফার্মেসিতে সেলাইয়ের জন্যে গেলে দোকানদারের হাসি দুকান পর্যন্ত বিস্তৃত হয় ।  - আরে ববি .  .  .  দ্যা আলটিমেট লুজার যে !  পা ছিললে কীভাবে ?  - বাস থেকে নামতে গিয়ে ।  - তোমার মতো বোকার হদ্দের ক্ষেত্রে তো এমনই হবে ।  বাস থেকে নামতে গিয়ে পা হড়কাবে ,  ভীড়ের মধ্যে মেয়েদের হাইহিলের গুঁতো খেয়ে ত্রাহিসুরে চিৎকার করবে ,  মদ খেতে গেলে এক পেগ খেয়েই বমি করে দিবে .  .  .  - এখন দয়া করে আমার ক্ষতটা ব্যান্ডেজ করে দিন না ,  বড় কষ্ট পাচ্ছি ।  এই কথা শুনে দোকানদার আরো উল্লসিত হয় ।  প্রফুল্ল কণ্ঠে সে বলে ,  - আরে তোমার পা কেটে গেছে এটা তো বিশাল খবর ।  এই খবর শহরের আর সবাই জানবে না তা কী করে হয় ।  তোমার পায়ের পরিচর্যা করার জন্যে মেয়েরা আসবে ,  চিকিৎসার খরচ বহনের জন্যে চাকুরেরা আসবে ,  ব্যবসায়ীরা তোমার পায়ের পরিচর্যা অনুষ্ঠান দেখানোর জন্যে টিকেটের ব্যবস্থা করবে ,  তারপরেই না চিকিৎসা !  এখন তো তোমার কাছে ফুটো পয়সাটাও নেই ।  হয় মানিব্যাগ হারিয়েছো ,  নয়তো আনতে ভুলে গেছো ,  ঠিক না ?  - ঠিক না ।  মানিব্যাগটা পকেটমার হয়ে গেছে । এবার দোকানদারের কন্ঠ কঠোর হয় ।   - খবরদার আমাদের শহরের অন্য কাউকে নিয়ে কুৎসা রটাবি না ।  কার এমন দায় পড়েছে যে তোর মতো লুজারের পকেট কাটবে ?  মনে রাখবি ,  এই শহর আমাদের ,  তোর না ।  এখন যা ভাগ !  সন্ধ্যের পর তোর কাটা পা নিয়ে আমরা উৎসব করবো ।  বিষণ্ণ মনে ফার্মেসি থেকে বের হয়ে হাঁটতে থাকে সে ।  যথাসম্ভব দ্রুত পায়ে ।  কারণ এই এলাকাটা জনবহুল ।  কিছুক্ষণ পর তাকে নিয়ে মজা দেখতে মানুষজন উপস্থিত হবে ।  তার আগেই শহরের নির্জন কোন প্রান্তে গিয়ে লুকিয়ে থাকা ভালো ।  হাঁটতে থাকে ববি ।  হাঁটতে হাঁটতে সন্ধ্যা হয়ে যায় ।  দূর থেকে শোনা যায় কোলাহল ।  তাকে খুঁজতে বের হয়েছে শহরবাসী ।  হঠাৎ একজনের সাথে ধাক্কা খেয়ে পড়ে যায় ববি ।  শঙ্কিত হয় সে ।  আবার না নতুন কোন হেনস্থার শিকার হতে হয় তাকে !  কিন্তু লোকটা তাকে দেখে হাসলো না ,  বিদ্রুপ ,  কটাক্ষ বা গালাগালি কিছুই করলো না ।  জড়ানো গলায় আশ্চর্য কোমল কণ্ঠে সে বলে ,   - ইটজ ওকে ।  আপনি ব্যথা পান নি তো !  জীবনে প্রথম এমন কোমল আচরনের মুখোমুখি হয়ে তার ভেতর এক অনির্বচনীয় অভূতপূর্ব অনুভূতি হয় ।   - না ব্যথা পাই নি ।  বাষ্পরূদ্ধ ববির কণ্ঠ ।    - আমি এই শহরে নতুন এসেছি ।  চলে যাবো আজকেই ।  আপনি কি এখানকার স্থানীয় ? এই প্রশ্নের জবাব দিতে গিয়ে মুশকিলে পড়ে যায় ববি ।  সে আসলে কে ?  কোথায় তার জন্ম ?  এই বিরুদ্ধ বাতাসের নিষ্ঠুর শহরে সে কীভাবে এলো ?  প্রশ্নগুলোর উত্তর হাজারো হাতরেও সে খুঁজে পায় না ।   - আমি .  .  .  ঠিক জানি না ।  - বলেন কী !  আমিও তো নিজের পরিচয় জানি না ।  হয়তো বা জানতাম কোন এক কালে ,  কিন্তু কারা যেন ভুলিয়ে দিতে চায় ।  কারা যেন বলে ,   " ইউ ডোন্ট বিলং হিয়ার "  ।  এই কথাগুলো ববিকেও কে যেন বলে ।  নিজের এক সতীর্থ পেয়ে সে আবেগপ্রবণ হয় ।  কিন্তু কথা বলা শেষ করে আগন্তুক ভীষণ কাশতে শুরু করলে ববিকে উদ্বিগ্নতা পেয়ে বসে ।  লোকটা কাশতে কাশতে রক্তাভ বমিতে রাস্তা ভাসিয়ে দেয় ।   - আপনি কি অসুস্থ ?  উদ্বিগ্ন ববির জিজ্ঞাসা ।   - হ্যাঁ ।  আমার সময় শেষ হয়ে আসছে ।  আমি মৃত্যুকে দেখতে পাচ্ছি ।   - প্লিজ মারা যাবেন না !  আকুল অনুরোধ ববির ।   - মারা না গিয়ে উপায় নেই আমার ।  আপনিও বাঁচতে চাইলে মরে যান ,  অথবা সবাইকে মেরে ফেলুন ।   - সবাইকে মেরে ফেলবো !  অত শক্তি তো আমার নেই ।   - তাহলে আমি কীভাবে মারলাম !  আমার শহরের সবাই মৃত ।  কারণ তারা আমাকে চাইতো না ।  আমি তাদেরকে চাইতাম ।  একসময় আমার চাওয়াটা তাদের মৃত্যুকামনায় রূপ নিলো ।  তারপর থেকে সবাই মরে গেছে ।  আমি জানি ,  আপনিও আমার মতো একজন ।  আপনি চান আমার মত করে ,  পেয়ে যাবেন ।  সেই রাতে ববি তার ইচ্ছেখাতায় লিখলো ,   " এই শহরে কোন জীবিত মানুষ নেই ।  এই শহরের কাউকে আমি চাই না ।  হে ঈশ্বর ,  আমাকে পূর্ণ একাকীত্বে ঋদ্ধ করো ।  এই কোলাহলচর্চিত ,  অপমানকর একাকীত্ব থেকে আমাকে মুক্তি দাও ।  " ববি তার ইচ্ছেখাতাটি নিয়ে সন্তর্পণে চললো শহরের নির্জনতম জায়গায় ।  একটি পরিত্যক্ত কসাইখানায় ।  এখন থেকে এটাই হবে তার নতুন নিবাস ।  তারপর .  .  . ববির ইচ্ছেখাতাটি দমকা বাতাসে উড়ে গেলো ।  সেদিন ভীষণ ঝড় হচ্ছিলো ।  বিজলীর চমকে পুড়ে গেলো ।  তারপর বাতাসে মিশে গিয়ে বিষাক্ত গ্যাস হয়ে সবার শ্বাসরূদ্ধ করে ববির ইচ্ছে পূর্ণ করলো ।  এখন এই শহরে কেউ নেই ।  ববি আর কসাইখানায় প্রাপ্ত একটা বখাটে শুকর ছাড়া ।  ববি পরদিন সকালে ঘুম থেকে উঠে প্রাতঃভ্রমণে বের হয়ে দেখেছিলো অসংখ্য লাশ ।  সেই বালিকার ,  সেই দোকানীর ,  সেই গৃহবধুর .  .  .  চমকে উঠে সে দৌড়ে ফিরে গিয়েছিলো তার নতুন আস্তানায় ।  তার ঘুম ঘুম ভাব কাটেনি তখনও ।  এখন যদি আবার দেখে যে সবাই বেঁচে উঠেছে ,  কিংবা সে ঘুমের ঘোরে ভুল দেখেছে ,  তবে উপায় !  তাই ববি এর পরের দশ বছরে আর জঙ্গলের ভেতর নিভৃত কসাইখানাটি থেকে বের হয় নি ।   * ববির আশা পূরণ হয়েছে ।  অবশেষে সে সত্যিকারের একাকীত্বের স্বাদ পেয়েছে ।  এখন এই কসাইখানা ,  পচে যাওয়া মাংস ,  শুকিয়ে যাওয়া রক্ত আর ধেড়ে শুকরটা নিয়ে বেশ ভালো আছে সে ।  শুকরটার সাথে সে বন্ধুত্ব করার চেষ্টা করেছে ।  তবে বন্য শুকর তো ,  সহজে পোষ মানতে চায় নি ।  ববি তার নিয়মিত পরিচর্যা করতে লাগলো ।  নিজের মল প্লেটে করে সাজিয়ে খাইয়ে বেশ নধর করে তুললো শুকরটাকে ।  এখন সে ববির আহবানে সাড়া দেয় ঘোঁতঘোঁত করে ।  শুকরটাকে নিয়ে ববির অনেক স্বপ্ন ।  তবে তার ইচ্ছেখাতাটি হারিয়ে গেছে বলে সে সমস্ত লিখে রাখার সুযোগ হয় না ।  তার পৃথিবী বলতে ছোট্ট এই জংলা জায়গা আর পরিত্যক্ত কসাইখানাটাই ।  সে এর বাইরে যাওয়ার সাহস পায় না ।  তার দিনকাল অবশ্য বেশ ভালোই কাটছে ।  কসাইখানাটায় পচা গলা মাংসের অভাব নেই ।  সেসব খেয়ে তার ক্ষুধা নিবৃত্ত হয় ।  মাঝেমধ্যে ঝড়ো বাতাসের সাথে চলে আসা পচা বটফল পেলে তো রীতিমত একটা ভোজ হয়ে যায় ।  এমনই এক ঝড়ের দিনে পচা মাংস আর বটফল দিয়ে আহার করতে করতে সে শুকরটার সাথে গল্প করছিলো ,   " বুঝলি বেশ ভালো আছি আমরা ,  কী বলিস ?  ভাগ্যিস সেদিন সেই মাতাল লোকটার সাথে দেখা হয়েছিলো !  সে উপায় বাতলে না দিলে আজো মানুষের কিল - চড় ,  ব্যঙ্গ - বিদ্রুপ ,  আর অসুস্থ আনন্দের উপকরণ হয়ে থাকতে হতো ।  আজ তারা সবাই মৃত ।  ঈশ্বর আমার কথা শুনেছেন " জবাবে শুকরটি ঘোঁৎ ঘোঁৎ করে আপত্তি করে ওঠায় ববি মনে করে যে কথাটি সে পছন্দ করে নি ,  তাই অন্যভাবে বলে ,   " আরে শোন রাগ করিস কেন ?  ঈশ্বর আমার কথা শুনেছেন না কি শোনেন নি ,  সেটা বড় ব্যাপার না ।  আমি আমার ইচ্ছাশক্তির বলে পরম একাকীত্ব অর্জন করতে পেরেছি ।  মুছে দিতে পেরেছি সমস্ত দীনতা ,  হীনমন্যতা ,  প্রতিষ্ঠা করেছি আমার একলার রাজত্ব ।  আর হ্যাঁ ,  আমি ভুলেও ঐ পৃথিবীতে দেখতে যাবো না কিছু অবশিষ্ট আছে কী না ।  আমাদের এ রাজত্বে আমি আর তুই ' ই হলাম রাজা গজা হাহাহা !  " শুকরটি এবার নরম হয়ে মৃদু গরগর শব্দ করতে থাকলে ববি আশ্বস্ত হয় ।  সে শুকরের নরম গালে হাত বুলিয়ে দেয় ,  তার পিঠ চুলকে দেয় ।  জীবনটা বেশ সুখময় মনে হয় তার কাছে ।  যদিও ববি অলৌকিক কোন প্রক্রিয়ায় হোক বা নিজের ইচ্ছের দুনিয়ার বাদশাহ হয়ে হোক ,  আশেপাশের মনুষ্যজাতিকে নির্মূল করতে সক্ষম হয়েছে এবং সর্বময় একাকীত্ব আর নির্জনতায় ডুবে থেকে মানুষের অভাব পুরোপুরি ভুলে থাকতে পেরেছে ,  তবুও মাঝেমধ্যে জৈবিক কামনা জেগে ওঠে তার ।  স্বমেহন করে সে সেই চাহিদা মেটায় ।  একদিন সেরকম এক সকালে মর্নিং ইরেকশনের সময় ববি বিছানায় শুয়েই ঝাঁকাচ্ছিলো নিজেকে ,  তখন হঠাৎ খেয়াল করে শুকরটা অগ্নিদৃষ্টিতে তার দিকে চেয়ে আছে ।  তাৎক্ষণিক প্রতিক্রিয়ায় সে স্বমেহন বন্ধ করে শুকরটির দিকে ছুটে যায় ।  তাকে জড়িয়ে ধরে ক্ষমা চাওয়ার ভঙ্গিতে বলে ,   " দেখ ,  ব্যাপারটা তুই অন্যভাবে নিস নে ।  আমি তো মানুষ ।  আমারও তো কিছু চাহিদা আছে ।  আমি তো আর ব্রহ্মাচার ব্রত নিই নি ।  তোর কাছে ব্যাপারটা হয়তোবা খারাপ লেগেছে ।  কিন্তু বিশ্বাস কর আমি তোর প্রতি সৎ "  এটুকু বলার পর ববি শুকরটার দিকে গাঢ় মমতার দৃষ্টিতে তাকিয়ে থাকে ।  তার কণ্ঠ ভারী হয়ে আসে ।  সে তার কসাইখানার নিভৃত জীবনে প্রথমবারের মতো খেয়াল করে দেখতে চায় শুকরটা মাদী না মর্দা । মাদী শুকর ।  ববি ভাবে তাদের সম্পর্কটা নতুন একটা পর্যায়ে উপনীত হতে যাচ্ছে ।  যেখানে পারস্পরিক দায়বোধ ,  বিশ্বাস ,  আস্থা ,  আর সম্মানের ব্যাপারগুলো মেনে চলতে হবে ।  আর এভাবেই ববির জীবনের একটা গুরুত্বপূর্ণ অধ্যায়ের সূচনা হয় ।  সে নতুন স্বপ্ন দেখে ।  এইখানে কেউ নাই ।  সমাজের চোখ রাঙানি ,  বস্তাপচা যতসব নিয়মকানুন ,  আদ্যিকালের নীতিবোধ ,  পাপ পুণ্যের খতিয়ান ,  কিছু নাই ।  এখানে ভালবাসাকে নতুন  করে জানবার অবারিত সুযোগ ,  নতুন স্বপ্ন দেখার উৎসব ।  ষোড়ষী মেয়ের চেয়ে মাদী শুকরটাই ববির কাছে বেশি কামনার বস্তু হয়ে ওঠে ।  সে এখন স্বমেহন করে লুকিয়ে ,  শুকরটার ওপর উপগত হবার কথা ভেবে ।  ইদানিং সে তাকে তুমি করে বলা শুরু করেছে ।  তার বেশি করে যত্ন নিচ্ছে ।  শুকরটাও এখন ববির সাথে সময় কাটাতে বেশ পছন্দ করে ।  ববি সময় নেয় তাদের সম্পর্কের গভীরতা আরো বেড়ে যাওয়াতক ।  তার কোনো তাড়াহুড়ো নেই ।  একদিন সে লাজুক কণ্ঠে তাকে বলেই বসে ,   " আমি তোমাকে ভালোবাসি ।  আশা করি আমার হতে তোমার কোন আপত্তি নেই ।  " শুকরটা ববির পাশ ঘেঁষে আসে ।  ববি বুঝতে পারে ,  তাদের সেই সময় এসে গেছে ।  এখন শারীরিক মিলন করলে দোষ হবে না .  .  .  * এক বছর পর ।  ববির স্বপ্ন পূরণ হয়েছে ।  সে এখন চার চারটি শুকরশাবকের পিতা ।  যেদিন প্রথম সে শুকরটির সাথে মিলিত হলো ,  তাতে কোন বিকৃত যৌনকামনা বা লালসার ব্যাপার ছিলো না ।  সে ভালোবেসে প্রেমিকার মতো করে আদর করেছিলো তাকে ।  এরপর এ বিষয়টি ক্রমাগত চলতে থাকে ,  এবং শুকরটি গর্ভবতী হয় ।  তখন ববির ইচ্ছে করেছিলো মৃত মানুষদের অথবা শূন্যের বসতিতে গিয়ে চিৎকার করে বলে ,  " হ্যাঁ ,  এই দেখ ,  আমি ববি ।  আমিও কাউকে ভালোবাসতে পারি ।  আমিও কারো পিতা হতে পারি ,  স্বামী হতে পারি ,  প্রেমিক হতে পারি ।  তোদের কারো সাহস থাকলে আয় এখন আমাকে অপদস্থ করার জন্যে ।  আমি এখন হবু পিতা ,  আমি একটি মহিয়সী শুকরের বিশ্বাসী প্রেমিক ,  আমার শক্তি কত বেড়ে গেছে জানিস তোরা ?  এখন কেউ আয় আমার সামনে যদি সাহস থাকে " কিন্তু ববি যায় না ওকথাগুলো বলার জন্যে ।  তার চোখে মৃত মানুষের সারি ,  ইচ্ছেখাতার ছেড়া পৃষ্ঠার দূরন্ত অভিযাত্রা ,  আর শূন্যের নামতা ভাসে ।  সে একবার ঐ জিনিস দেখেছে ,  হয়তোবা ঘুমের ঘোরে ,  হয়তোবা ঈশ্বরের ইচ্ছায় ,  হয়তো বা সত্যি হয়তো বা মিথ্যা ,  সে এটুকু দেখেই খুশি ।  তার আর দ্বিতীয়বার যাচাই করার ইচ্ছে জাগে না ।  তার আগত সন্তানদের জন্যে ছোট ছোট কাপড় বুনে বেশ সময় কেটে যায় ।  সন্তানগুলো মানুষ না শুকর হবে ,  নাকি কোন এক শঙ্কর প্রজাতি ,  তা নিয়ে তার মাথাব্যথা নেই ।  তবে এটা তার অবকাশকালীন ভাবনার  চমৎকার একটা উপকরণ হয়ে থাকে ।  সে ছোট্ট কিছু ছড়াও বেঁধেছে ।  যেমন ,   " ওরে আমার বাচ্চাটাতুই কি হবি ,  মানুষ নাকি ? হলিই না হয় ছোট্ট শুকরখোদার কাছে হাজার শোকর " ছড়াটি সে তার প্রেমিকাকে পড়ে শুনিয়েছে ।  সে পছন্দ করেছে বলেই মনে হলো ।  এভাবে আশ্চর্য নির্মল অনুভবে কেটে যাচ্ছিলো ববির দিনকাল ।  হঠাৎ একদিন তাদের মধ্যে দাম্পত্য জটিলতা শুরু হলো ।  দোষটা অবশ্য ববিরই ।  সে স্বপ্নে দেখেছিলো তার প্রেমিকাকে গর্ভবতী করেছে অন্য কোন শুয়োর ।  এরপর সে যাচ্ছেতাই ভাষায় গালাগালি শুরু করে তাকে অযথাই ।  তাকে  " চরিত্রহীনা "  পর্যন্ত বলে বসে ।  এবং এই কসাইখানা থেকে তার আর কোথাও যাওয়া বারণ বলে নিষেধাজ্ঞা জারি করে ।  পরে অবশ্য তার অনুতাপ হয়েছিলো ।  সে জানে তার প্রেমিকা অমন শুকরিনীই নয় ।  তবে দাম্পত্য জীবনে মাঝেমধ্যে তো এমনটা হতেই পারে ।  ববি আচ্ছা করে স্যরি বলে মাফ চেয়ে নেয় ।  দিনগুলো কেবল দীর্ঘ হতে থাকে ।  বুনতে বুনতে কাপড় শেষ হয়ে যায় ।  নতুন জামা বানানোর আর কোন সুযোগ নেই ।  ববি ছটফট করতে থাকে পিতৃত্বের স্বাদ পাওয়ার জন্যে ।   " শরীর খারাপ করছে তোমার সোনা ?  "  শুকরিনী সকাল থেকেই কেমন যেন অস্বস্তি প্রকাশ করছে ব্যথায় ।  মাঝেমধ্যেই ককিয়ে উঠছে ।  ববি বুঝতে পারে আজকেই সেই দিন !  উত্তেজনায় অধীর হয়ে পড়ে সে ।  পানি গরম করা ,  ছুরিটা পরিষ্কার করা ,  কত কাজ !   " একটু ধৈর্য্য ধর সোনা ,  মা হতে হলে একটু কষ্ট করতেই হয় " সে নিবেদিতপ্রাণ স্বামীর মত করে সাহস যোগায় তাকে ।  অবশেষে চারটি ফুটফুটে শুকর ছানা পৃথিবীর আলো দেখে ।  ববির জীবনটাও আলোকিত হয়ে ওঠে ।  সে তাদের পরিচর্যায় ব্যস্ত হয়ে পড়ে ।  কিছুদিনের মধ্যেই বাচ্চাগুলো বেশ লাফঝাঁপ শুরু করে ।  ববি তাদেরকে যত্ন করে গোসল করায় ,  পোষাক পরায় ,  মুগ্ধ দৃষ্টিতে তাকিয়ে থেকে তার স্ত্রীকে বলে ,   " ছেলেগুলো দেখতে আমার মতো হয়েছে ,  আর মেয়েগুলো তোমার মতো ,  তাই না ?  "  কিছুদিন পর ববির মধ্য থেকে আনন্দের ভাবটা কেটে গিয়ে বিষাদ ভর করে ।  কারণ ,  তার সন্তানেরা মোটেও তাকে পছন্দ করে না ।  মায়ের ন্যাওটা হয়েছে বড় ।  ববির জীবনটা শূন্য লাগে ।  যে পরম একাকীত্বের জন্যে সে মনুষ্যপ্রজাতির হন্তারক হয়ে পরিত্যক্ত কসাইখানায় শুকরিনীর সাথে একাকী জীবন ভাগাভাগি করছিলো সেই  একাকীত্ব তাকে এমন উপহাস করবে সে ভাবতেই পারে নি ।  ববি চেষ্টার কোন ত্রুটি করে নি ।  সে তাদেরকে খাইয়ে দেয় ,  কাপড় চোপড় পাল্টে দেয় ,  শরীর নোংরা হলে পরিষ্কার করে ,  খুশির আতিশয্যে সে কয়েকটি নতুন ছড়াও লিখে ফেলেছিলো তার সন্তানদের জন্যে ।  এখন এসব কিছুই অর্থহীন মনে হয় ।  বাচ্চাগুলো তাদের মায়ের কাছেই ঘুমোয় ,  মায়ের সাথেই খেলা করে ,  আহ্লাদ দেখায় ।  শুধুমাত্র প্রয়োজন হলে ববির কাছে আসে ।  যেন সে পরিবারের পরিচারক ।  ববির পিতৃসত্ত্বা প্রবলভাবে আহত হয় ।  তার স্বপ্নগুলো ভীষণ গোত্তা খেয়ে মুখ থুবড়ে পড়ে ।  আসলে পরিবারের স্বপ্ন দেখাই তার জন্যে কাল হয়েছে ।  সে একাকী ছিলো তাই ভালো ছিলো ।  আবার বাড়ছে ভীড় ,  বাড়ছে শঙ্কা ,  বাজছে অপমানিত আর হেনস্থা হবার টঙ্কার ।  দরকার নেই তার প্রেমিকার ,  দরকার নেই সন্তানের ।  মুখ ভার করে ভাবে সে ।  বিক্ষিপ্ত মনকে স্থির করার জন্যে সে বুনো মহুয়া ফুল খায় ।  প্রায়ই সে মহুয়া খেয়ে মাতাল হয়ে বাড়ি ফেরে গভীর রাত করে ।  এ নিয়ে তার স্ত্রীর সাথে মাঝেমধ্যেই তর্ক হয় ।  একদিন ,  মহুয়া একটু বেশিই খেয়ে ফেলেছিলো সে ।  উৎফুল্ল মনে বাসায় এসে সন্তানদের কোলে তুলে নিতে চায় ।  কিন্তু তারা বন্য ঘোঁৎঘোঁৎ শব্দ করে তাকে তাড়িয়ে দেয় ।  এবার ববির ধৈর্য্যের বাঁধ ভেঙে যায় ।  নিজের সন্তান তার সাথে এমন বেয়াদবী করবে ভাবতেও পারে নি ।  ছেলেমেয়েদের সামনে সে কখনও মুখ খারাপ করে নি ,  কিন্তু এবার সে বিশ্রী গালাগাল করে ওঠে ।   " নটি মাগীর ছেলেপিলে সব !  তোদের মা যেমন অসতী তোরাও তেমনই হবি ।  তোদের জন্যে কী না করেছি !  জামা কাপড় বানিয়ে সভ্য করেছি ,  খাইয়ে দিয়েছি ,  আদর করেছি আর তোরা বাপের সাথে বেয়াদবী করিস !  এমন সন্তান দরকার নেই আমার ।  মর তোরা !  "  বলেই হাতের কাছে ছুরিটা নিয়ে তার চার সন্তানকেই গলা কেটে হত্যা করে ।  হত্যা করার পর নেশা কেটে সে অনুতাপ - শোক ইত্যাদি করতো হয়তো ,  কিন্তু সে সুযোগটাই দিলো না তাকে তাদের মা ।  ভীষণ আক্রোশে ধাওয়া করে তাকে মেরে ফেলার জন্যে পাগল হয়ে ওঠে ।  হয়তো বা নিজের সন্তানদের হত্যা করার পর তার জীবনের কোন অর্থই থাকতো না ,  সে হয়তো নিজেই নিজের প্রাণ সংহার করতো ,  কিন্তু মনের ভেতর আদিম ,  বুনো কেউ তার মধ্যে বাঁচার জন্যে দৌড়োতে উদ্বুদ্ধ করে ,   " পালাও ববি পালাও " ববি ছুটতে থাকে ।  সে ভুলেই যায় পরম একাকীত্ব অর্জনের জন্যে তার প্রার্থনার অলৌকিক ফলাফলে অথবা দৃষ্টিভ্রমে অথবা অবচেতন মনের কারসাজিতে সে একটা মৃত শহর উপহার পেয়েছিলো ,  যার সীমানায় যাওয়া বারণ ।  গেলেই যদি মৃতেরা বেঁচে ওঠে !  অথবা ,  হয়তো তারা সবাই একসাথে ঘুমোচ্ছিলো ,  যদি জেগে ওঠে !  যদি তার কসাইখানার পচা মাংস ,  বীর্য ,  মানবসারের প্রাসাদ ভেঙে যায় !  যদি .  .  .  *  - এই দেখ দেখ ,  ওটা কে দৌড়ুচ্ছে ববি না ?  - হ্যাঁ ,  পেছন পেছন একটা শুকর ।  আজকে মজা জমবে ভালো ।  দাঁড়া সবাইকে খবর দিয়ে আসি !  দুই কিশোরীর মন ফূর্তিতে ভরে ওঠে ।  ববি তার নিজস্ব বলয় পেরিয়ে হতাশ চোখে দেখতে পায় ,  শহরের কিছুই বদলায় নি !  গল্পটি একটি বেলজিয়ান ফিল্ম Vase de noces  দ্বারা অনুপ্রাণিত হয়ে লেখা ।  






অভ্যাগত সরিসৃপেরা

 চলতি মাসের বেতন পাওয়ার পর খলিল একটা দুঃসাহসী কাজ করে ফেললো ।  ব্যাপারটাকে আদতে দুঃসাহসী বলা যায়  না হয়তো ,  তবে খলিলের সাহস বরাবরই কম ,  সে অর্থে দুঃসাহসী বলা যেতেই পারে ।  কাজটা করার পর প্রথমদিকে একটু ইতস্তত বোধ করলেও পরবর্তীতে ট্যাবু ভাঙার আনন্দে তার ভীতি এবং সংকোচ উবে যায় ।  কাগজে মোড়ানো লালচে পানীয়ের বোতলটা ব্যাগে রাখার পর সে পানশালায় জমায়েত মানুষদের দিকে  সসংকোচে তাকিয়েছিলো ।  এই বুঝি মুরুব্বীগোছের কেউ তার কাঁধে হাত রেখে কানটা মুচড়ে দিয়ে তিরস্কার করে !  মদ খেলে নাকি চল্লিশ দিনের ইবাদত নষ্ট হয়ে যায় ।  ইবাদত - বন্দেগীতে অবশ্য তার খুব একটা মন নেই ।  তারপরেও শৈশবের শৃঙ্খল আর শাসন ভাঙা খলিলের মতো ফ্যাকাশে চামড়ার ,  আত্মবিশ্বাসের অভাবে খানিকটা কুঁজো হয়ে হাঁটা যুবকের জন্যে একটু বেশিই ছিলো ।  তার সাথে থাকা বন্ধুটি ,  যে নাকি চোখ বন্ধ করে গন্ধ শুকেই বলে দিতে পারে কোনটা কোন ব্র‌্যান্ডের মদ ,  সে মদ্যপান পরবর্তী সুখময় অবস্থার কথা ,  জাগতিক যন্ত্রণা আর বেদনা থেকে অব্যাহতি লাভের কথা রসিয়ে রসিয়ে বললে খলিলের সংকোচ অনেকটাই কেটে যায় ।  অবশ্য ব্যাপারটা এমন না যে খলিল খুব যন্ত্রণাকাতর জীবন কাটাচ্ছে ।  যে চাকুরিটা করে তা দিয়ে তার মোটামুটি ভালোই চলে যায় ।  দেশে টাকা পাঠাতে হয় না ।  বাবা - মা সুস্বাস্থ্যের অধিকারী হয়ে বেঁচে আছেন এখনও বহাল তবিয়তে ।  একমাত্র বড় বোনটারও ভালো বিয়ে হয়েছে ।  প্রেমিকা সংক্রান্ত কোন দহন বা আক্ষেপ নেই ।  তারপরেও বন্ধুর কথায় প্ররোচিত হয়ে সে সপ্তাহান্তের জন্যে এক রাতের বিলাসিতা করেই ফেলবে ঠিক করলো ।  আধা বোতল ব্র্যান্ডি ,  কী বা হবে এতে !  আধা বোতল মানে ৩৭৫ মিলিলিটার ।  তবে জসিমের মতে ,  এটা হেসেই উড়িয়ে দেবার মতো ব্যাপার ।  সে নাকি এক লিটার হান্ড্রেড পাইপারস নিমিষেই গিলতে  পারে ।  এ কথার পর খলিলের আরো কোন দ্বিধা রইলো না ।  মদ্যপানের ইচ্ছার চেয়ে সেও যে একজন শক্ত পুরুষ মানুষ সেটা প্রমাণের জন্যেই সে ব্যতিব্যস্ত হয়ে উঠলো ।  যাবার সময় জসিমের হাত ধরে শক্ত একটা ঝাঁকুনি দিয়ে তার শক্তি কার্যক্রমের উদ্বোধন করলো ।  
 রাত এগারোটার সময় ৩৭৫ মিলিলিটারের বোতলটাকে কোমল পানীয় দিয়ে ৫০০ মিলিতে পরিণত করলো সে ।  জসিমের পরামর্শ অনুযায়ী ,  কোন কিছু না মিশিয়ে খেলে লিভারেরও ক্ষতি ,  বমি করে ভাসিয়ে নেশারও দূর্গতি হবার সম্ভাবনা ।  আধা বোতল খাওয়ার পর তার একটু মাথা ঝিমঝিম করলো বটে ,  তবে সে যেমনটা শুনেছে জসিমের কাছে তেমন কিছুই হলো না ।  কোথায় সে আনন্দরথ ?  কোথায় পলকা শরীরে আকাশ উড্ডয়ন ?  নিজেকে প্রবল পুরুষ ভাবতে ভাবতে সে চুমুকের পর চুমুক দিতে লাগলো দ্রুতগতিতে ।  নেশা হয়নি তাতে কী হয়েছে ,  আধা বোতল ব্র‌্যান্ডিতে যে তার কিছুই হয় না এটাকেই বড় অর্জন ভেবে নিয়ে সে শেষ চুমুক দিয়ে ঘুমুতে গেলো ।  
 সকালে উঠে বাথরুমে যাবার সময় সে খেয়াল করলো ,  শরীরে তেমন বল পাচ্ছে না ।  ব্যথায় মাথাটা ছিড়ে যাবার উপক্রম হয়েছে ।  আচ্ছা ,  এটাকেই তাহলে হ্যাংওভার বলে ।  ও কিছু না ,  আরো খানিকক্ষণ ঘুমিয়ে কড়া করে এক কাপ চা খেয়ে নিলেই হবে ।  তবে প্রস্রাবের বেগ চেপেছে প্রচন্ড ।  বাথরুমে একবার না গেলেই না !  এ কী !  বাথরুমের ছিটকিনিটা ভাঙা কেন ?  গতরাতে সে এমন কিছু করেছে বলে মনে করতে পারে না ।  অবশ্য বাইরের ছিটকিনি থাকা বা না থাকা একই কথা ।  দরজাটা চাপিয়ে রাখলে বেশ এঁটে যায় ।  জলত্যাগ করে এসে ঘুমুতে গিয়ে সে লক্ষ্য করলো ,  লেপ - তোষক কেমন যেন ভেজা ভেজা ।  তাতে প্রস্রাবের কটূ গন্ধ ।  গতকাল রাতে বোতল শেষ করবার পর অনেকক্ষণ ধরে উবু হয়ে বসেছিলো বিছানার ওপরে এটুকু তার মনে আছে ।  তার মানে কী .  .  . ধ্যাৎ !  কোথা থেকে কী হলো !  আধা বোতল ব্র‌্যান্ডি খেয়েই সে দরজা ভেঙেছে ,  বিছানায় মুত্রত্যাগ করেছে ,  শেষতক আর শক্ত পুরুষ থাকা হলো না তার ।  সে সরোষে মেঝেতে তোবড়ানো বোতলটার দিকে তাকিয়ে রইলো ।  বোতলটার ওপর এমন নির্যাতন চালালো কখন !  ব্যাপার বিশেষ সুবিধার ঠেকছে না ।  নির্ঘাৎ ব্ল্যাকআউট হয়েছিলো তার ।  তাড়াতাড়ি ফোনটা হাতে নিয়ে কললিস্ট চেক করতে গিয়ে হাঁফ ছেড়ে বাঁচলো সে ।  নাহ ,  গতকাল রাতে সে কাউকে ফোন করে নি ।  স্বস্তির নিঃশ্বাস ফেলে আবারো ঘুমুতে যায় খলিল মুত্রগন্ধময় লেপ জড়িয়ে নিয়ে ।  
 দুপুরে ঘুম থেকে উঠে কিছুটা ধাতস্থ হলো খলিল ।  নিজের দূর্বলতাকে মেনে নিয়ে কঠিন প্রতিজ্ঞা করলো ,  আর জীবনে মদ স্পর্শ করবে না ।  ব্র‌্যান্ডির বোতলটা ফেলে দিয়ে আসলো ময়লার স্তূপে ।  এখন মিস্ত্রী ডেকে বাথরুমের দরজাটা ঠিক করাতে হবে ।  লেপের কভার পাল্টিয়ে রোদে শুকোতে দিতে হবে নিজেকেই ।  শীতকাল এখনও বাকি আছে অনেকখানি ।  মুত্রগন্ধময় লেপ আর তোষক শীতের ওমশোষক হিসেবে কাজ করবে ।  বিরক্তির সাথে কভারটা খুলে লেপটা ছাদে শুকোতে দিয়ে আসলো সে ।  
 বিকেলের দিকে পাড়ার চায়ের দোকানে দেখা হয়ে গেলো জসিমের সাথে ।  জসিম গতকাল রাতে এক লিটার ভদকা পান করেছে ।  তাকে দেখে অবশ্য বুঝবার জো নেই ।  দিব্যি খোশমেজাজে ভোঁসভোঁস করে সিগারেট টেনে গতকাল রাতের অভিজ্ঞতা বয়ান করছে ।  খলিলকে দেখে তার জোশ বেড়ে গেলো । 
 - আরে কী খবর খলিইল্যা !  কালকে রাতে কেমন টানলি ।  চেহারা দেইখাতো মনে হইতাছে তুই মদ খাস নাই ,  মদই তোরে খাইছে হাহাহা ! 
খুনসুটিপ্রিয় বন্ধুবর্গ সোৎসাহে যোগ দিল এই হাস্যকর্মে ।  তখন সাঁঝ ঘনিয়ে আসছে ।  লেপটা ছাদ থেকে তুলে নিয়ে আসতে হবে ।  তাই খলিলের সেখানে বেশি সময় ব্যয় করার অবকাশ ছিলো না ।  সে পাংশু মুখ করে এক কাপ চা খেয়ে চলে এলো সেখান থেকে ।  
 - আরে যাস কই !  মদ তোরে কেমনে খাইলো কইয়া যা !  কোনদিক দিয়া খাইলো ?  হালায় ফুটতাসে !  কইলাম মদ খাইস না ,  সবাইরে দিয়া সবকিছু হয় না ।  আবালটা কথা শুনলে তো ! 
 যদিও জসিমের পীড়িাপীড়িতেই সে মদ্যপান করেছে ,  তারপরেও তার এহেন উপদেশমূলক মিথ্যাচারে সে বাগড়া না দিয়েই ছুটলো ।  এবং সবাইকে আরো একবার বিপুল আমোদিত করে হড়হড়িয়ে বমি করলো ।  
  লেপের কভার খোলা সহজ ,  তবে সেটায় আবার লেপটাকে সাঁটানো বেজায় কঠিন কাজ ।  এই কোণা ঠিক থাকে তো ওই কোণায় একগুচ্ছ তুলো জমে থাকে ,  সেই কোণা ঠিক থাকলো তো অন্য কোণায় লেপজট ।  মহা বিতিকিচ্ছিরি এক ব্যাপার ।  বাহির থেকে ঠাসাঠাসি করে এ কার্য সমাধা করা দুরূহ ,  তাই খলিল লেপের কভার উঁচু করে তার ভেতরে মাথা গলিয়ে লেপের প্রান্তগুলো ঠিক করার চেষ্টা শুরু করলো ।  এটাও কম ঝঞ্ঝার না !  লেপের কভারের ভেতর মাথা প্রবিষ্ট করে তার এক ভৌতিক অনুভূতি হলো ।  মনে হতে লাগলো যে এটা একটা বিশাল অজগরের হা ,  এবং সে ক্রমশই সেখানে ঢুকে যাচ্ছে ।  ভয়ানক এক অনুভূতি ।  একলা থাকার এই এক জ্বালা ,  যখন তখন অদ্ভুতুরে ভয় ঘিরে ধরে ।  তবে আজকে যেমনটা হচ্ছে তা অন্যদিনের চেয়ে দীর্ঘস্থায়ী এবং প্রভাববিস্তারী ।  সাপ ভারী ভয় পায় খলিল ।  সত্যি সত্যি যদি একটা অজগর সাপ তাকে গিলতে চেষ্টা করে এভাবে !  বেদম ভয়ে লেপের কভার থেকে মাথা এবং হাত বের করলো সে ।  নাহ ,  কিচ্ছু হয় নি ।  নিজেকে বোঝালো ।  হ্যাঁ ,  হতে পারে তার ঘরটা এলোমেলো এবং নোংরা ,  এতে বড়জোর এডিস মশা বা বড় কেঁচো বাসা বাঁধতে পারে ।  অজগর সাপের তো প্রশ্নই ওঠে না ।  ওসব চিন্তা মাথা থেকে ঝেঁটিয়ে বিদায় করে অবশেষে সে লেপটা ঠিকঠাক মতো কভারের ভেতর ঢোকাতে পারলো ।  বেশ পরিশ্রম গেছে তার ।  শরীর ঘামে ভিজে জবজব করছে ।  হাতে ব্যথা ।  তবে আজকে ঘুমটা হবে জম্পেশ ।  এখনই হাই উঠছে । 
 রাতে খেয়ে বিছানায় যাবার সাথে সাথেই তার চোখে ঘুমের পিপীলিকাদের আনাগোনা করার কথা ।  কিন্তু একটা অদ্ভুত অস্বস্তিতে তার ঘুম আসছে না কোনভাবেই ।  ঘুমের পিঁপড়াদের কুড়মুড় করে খেয়ে নিচ্ছে পিঁপড়াখাদক প্রাণী ।  কোলবালিশটাকে মনে হচ্ছে জীবন্ত ।  নড়ছে ওটা ।  বেডসুইচটা অন করার সাহস হচ্ছে না ।  কী না কী দেখে !  কোলবালিশটা ক্রমশ তার গা ঘেঁসে আসছে ।  শীতল স্পর্শে শিউরে উঠলো খলিল ।  লুকোনোর জায়গা দরকার ।  লুকোনোর জায়গা দরকার একটা !  কিন্তু কোথায় লুকোবে সে ?  ভয়ে তার স্বাভাবিক চিন্তাচেতনা লোপ পেলো ।  সে লেপের কভারটা খুলে সেখানেই সেঁধোনোর চেষ্টা করলো ।  যদিও সে ছোটখাট ,  পলকা অবয়বের মানুষ ,  কিন্তু তাই বলে তার পুরো শরীরটাই লেপের কভারের ভেতর ঢুকে যাবে তা তো হয় না !  সেই অসম্ভব ব্যাপারটাই ঘটলো ।  লেপের কভারের ভেতর প্রস্রাবের বিকট দুর্গন্ধ ।  সেই সাথে একটা ভেজা ভেজা স্পর্শ ।  লেপটা কি ঠিকমতো রোদে দেয়া হয় নি ?  লোভাতুর চেরা জিভ দিয়ে কে যেন তার শরীর চেটে দেয় ।  খলিল চোখ বন্ধ করে নিজেকে প্রবোধ দেয়ার চেষ্টা করে ,  এসব কিছুই হচ্ছে না ,  এসবই এ্যালকোহলের প্রভাব অথবা তার শারিরীক দূর্বলতা ।  তাতে বিশেষ লাভ হয় না কিছু ।  হঠাৎ করে লেপ অথবা অজগর সাপটা তাকে উগড়ে দেয় ঘরের সুইচবোর্ডের কাছে ।  কে যেন হিসহিসিয়ে বলছে ,  জ্বালো আলো জ্বালো !  খলিল মন্ত্রমুগ্ধের মতো লাইটের সুইচে হাত দিলো ,  এবং দেখলো লেপটার কভারের নকশা পাল্টে গেছে ।  তাতে অগজর সাপের পৃষ্ঠদেশের কারুকাজ ।  লেপের জমিন ধরে একটা শীতল প্রাণ এধার থেকে ওধার ছুটছে যেন ।  খুব আস্তে ওটা নড়ছে ,  সম্মোহনী চোখে তাকাচ্ছে খলিলের দিকে ।  লেপসর্পের চোখের দিকে তাকিয়ে হঠাৎ করেই খলিলের সমস্ত ভয় কেটে গেলো ।  হঠাৎ করেই তার অজগরটাকে বড় দুঃখী এবং তার মতই একাকী মনে হলো ।  বেচারা অজগরটা !  আর কোথাও জায়গা না পেয়ে তার লেপের কভারের ভেতর জায়গা করে নিয়ে সেটাকে আত্মীকরণ করে ফেলেছে !  এখন ঐ বস্তুটাকে লেপ নাকি অজগর কোনটা বলবে তা নিয়ে সংশয়ে পড়ে গেলো খলিল ।  লেপসর্প নামটা বেশ !  লেপসর্প তাকে আহবান করছে কাছে আসার জন্যে ।  এখানকার পরিবেশের সাথে সে বেশ মানিয়ে নিয়েছে এতক্ষণে ।  এখন আর অস্বস্তিকর শীতল ভেজা ভাবটা নেই ।  উপরন্তু তার থেকে ওম বিকিরিত হচ্ছে ।  খলিলের ঘুম পাচ্ছে ভীষণ ।  সে লেপসর্পের ভেতর ঢুকে পড়লো ।  
 রবিবার ।  সকাল আটটা ।  কাজে যেতে হবে ।  আগের রাতে ঘুমটা ভীষণ ভালো হয়েছে তার ।  লেপসর্পের সাথে ঘুমে - স্বপ্নে - তন্দ্রায় কথা হয়েছে বিভিন্ন বিষয়ে ।  এটাকে অবশ্য ঠিক কথোপকথন বলা যায় না ।  সাপ তো আর কথা বলতে পারে না !  তার মৃদু হিসহিস আর খলিলের নাক ডাকার ঐকতানে রচিত হয়েছে তাদের নতুন সম্পর্কের প্রথম অধ্যায় ।  তারা জানে ,  একে অপরকে ভয় পাওয়ার কিছু নেই ।  তারা জেনে গেছে ,  ভয়াল সরিসৃপ আর ছাপোষা মানুষের সামঞ্জস্য ।  তারা এখন একে অপরের আশ্রয় ।  
 অন্যদিনের চেয়ে আজ তাড়াতাড়ি বাড়ি ফিরলো খলিল ।  বেচারা লেপসর্প একা একা কীভাবে আছে না আছে ,  কে জানে !  জসিম অবশ্য অন্যদিনের মতোই তাকে আড্ডার আহবান জানিয়েছিলো ।  সে কোনমতে কাটিয়ে চলে এসেছে ।  
  " তারপর লেপসর্প !  কী খবর তোমার ?  কোথা থেকে উদয় হয়েছো ,  কেন আমার এখানেই আশ্রয় গড়েছো এসব জিজ্ঞেস করে তোমাকে বিব্রত করবো না ।  তোমাকে আমার প্রয়োজন ছিলো ভীষণ ।  এই যে একা থাকা ,  এই যে একঘেয়ে চাকুরি ,  এই যে পলকা দেহ ,  এই যে খিস্তিবাজ স্বাস্থ্যবান বন্ধুরা ,  এদের ভীড়ে নিজেকে অনাহুত মনে হয় ।  সেদিন জসিমের কথামতো মদ কিনে ভালোই হয়েছে ।  মদ খেয়ে ব্ল্যাকআউট হয়ে বিছানা ভেজালাম ,  তারপর লেপের কাভার পাল্টাতে গিয়ে সেই অজগরনুভূতি ।  প্রথমদিকে খুব ভয় পেয়েছিলাম জানো !  পাওয়াটাই অবশ্য স্বাভাবিক ।  তারপর রাতে শোবার সময় .  .  . উফ আর মনে করতে চাই না ।  খুব চমকে দিয়েছিলে সেবার ।  তবে লেপের ওপর নিজেকে প্রতিস্থাপিত করে দারুণ একটা কাজ করেছো বটে !  কী সুন্দর নকশাদার তোমার চামড়া !  শীতঘুমের মৌসুমটা এখানেই কাটিয়ে দাও ।  খাবার দাবার যথেষ্ট আছে তো পেটে !  ব্যাস !  "   
 শীত বেড়ে চলেছে ক্রমশ ।  এত শীত এই নগরে আর কোনদিন পড়ে নি ।  একদিন সকালে ঘুম থেকে উঠে কাঁপতে কাঁপতে দু প্রস্থ জামা কাপড় শরীরে চাপিয়েও যখন শীত কমলো না ,  খলিল সিদ্ধান্ত নিলো লেপসর্পকে গায়ে দিয়েই অফিসে যাবে ।  হঠাৎ করে দেখে ভারী সুন্দর কাজ করা একটা চাদর মনে হতে পারে ।  বেশ তো !  ফ্যাশনও রক্ষা হবে ,  আবার শীত থেকেও নিষ্কৃতি মিলবে ।  তবে লেপসর্পের এই প্রস্তাব মোটেও মনঃপুত হলো না ।  সে শরীর কিলবিলিয়ে ,  হিসহিসিয়ে ,  বিকটা হা করে প্রতিবাদ জানাতে লাগলো ।  
  " বলি তোমার সমস্যাটা কী !  মানুষ ভয় পাও ?  আরে ওখানে কে বসে আছে তোমাকে কাটার জন্যে !  মানুষেরই বরং তোমাকে ভয় পাওয়া উচিত ।  কী বললে ?  ব্যাপারটা ভয়ঘটিত না ?  একা থাকতে চাও ?  তাও না ?  তাহলে কী !  লজ্জা লাগে ?  রাখো তোমার লজ্জা !  "  গজগজ করতে করতে খলিল লেপসর্পটিকে শরীরে চাপিয়ে রওনা হয় ।  
 এরকম অদ্ভুত এবং ভয়ানক পোষাক পরে অফিসে যাত্রা করার পেছনে শুধুমাত্র শীত নিবারণই তার আসল উদ্দেশ্য ছিলো না ।  সে সবাইকে দেখিয়ে দিতে চায় ,  অজগর সাপকে স্কন্ধে নিয়ে পুরুষোত্তম হতে পেরেছে ।  জসিমকে আজ দেখিয়ে দেবে কার কত শ্যাটার জোর !  এহ !  এক লিটার মদ খেতে পারে বলে খুব অহমিকা দেখায় ছোকড়াটা ।  আজকে আমিও দেখাবো তোমায় বাছাধন !  আমার লেপসর্প তোমাকে ,  তোমাদেরকে ,  যাবতীয় টিপ্পনিকে এক গ্রাসে খেয়ে ফেলবে ।  তখন দেখা যাবে কে কেমন পুরুষ ।  
 অফিসে ঢোকার মুখে যথারীতি তাকে অনাকাঙ্খিত পরিস্থিতির সম্মুখীন হতে হলো ।  এর জন্যে অবশ্য সে প্রস্তুতই ছিলো ।  তবে তার ভাবনার সাথে উদ্ভূত পরিস্থিতির বেজায় ফাড়াক ।  সে ভেবেছিলো সবাই শশব্যস্ত হয়ে তার পথ ছেড়ে দেবে ,  আতঙ্কে ছুটোছুটি করবে তেমন কিছুই হলো না ।  বরং সবাই তাকে দেখে মুখ টিপে হাসতে লাগলো ।  যথারীতি ফাজলামো করে বসলো জসিম , 
 " কি দোস্ত ,  জামদানী শাড়ি কিনা দিছে কেডা ?  তোমার বয়ফ্রেন্ড নাকি ?  যাই কউ ,  জিনিসটা ভালা হইছে ।  তোমারে মানাইছে হেব্বি "  ।  
ব্যাপারটা যে ফাজলামোর পর্যায়ে যাবে খলিল ভাবতেও পারে নি ।  পারবেই বা কী করে ,  বাহিরে আসার সাথে সাথে লেপসর্প কুঁকড়ে মুকড়ে সংকুচিত হয়ে ,  মাথা এবং জিহবা ভেতরে লুকিয়ে রেখে কখন যে একটা বাহারী চাদরের আকৃতি ধারণ করেছে ,  তা সে বুঝতেই পারে নি ।  সুতরাং খলিলের সারাদিনটা কাটলো সহকর্মীদের টিটকারি ,  মিচকে হাসি আর কথার ছুরিতে আহত হয়ে বাসায় গিয়ে লেপসর্পকে খুব এক হাত দেখে নেবার পরিকল্পনা করতে করতে ।  বাসায় ফেরার পথে জসিম তার পথ আটকালো । 
 - জামদানি দোস্ত ,  হবে নাকি আইজকা ? 
 - কী হবে ? 
 - আরে আজকে সপ্তাহের শেষদিন ।  একটু মৌজমাস্তি না করলে কি চলে !  চলো এক বোতল ব্র‌্যান্ডি নিয়া বসি ।  
 - নাহ ,  টাকা নাই হাতে ।  
 - আরে টাকা নিবা আমার কাছ থিকা ।  ধারও না ,  গিফ্ট দিমু তোমারে যাও ।  সেইদিন আসলে ব্র‌্যান্ডি খায়া তোমার যুৎ হয় নাই ।  ব্র‌্যান্ড চেঞ্জ করা লাগবো ।  হুইস্কি খাও আইজকা । 
যদিও মদ্যপানের জন্যে কোনরকম তাড়না সে অনুভব করছিলো না ,  তারপরেও সে এক বোতল হুইস্কি কেনার সিদ্ধান্ত নেয় ,  যাতে সে মাতাল হয়ে লেপসর্পের আজকের আচরণের জন্যে শাস্তি দিতে পারে ।  কোন কথা না বলে সে গটগট করে পানশালার উদ্দেশ্যে রওনা হলো ,  এবং পুরো এক বোতল হুইস্কি নিয়ে ঘরে ফিরলো ।  
  হুইস্কি জিনিসটা ভালোই ।  ব্র‌্যান্ডির চেয়ে হালকা ।  খেলে পরে মনটা ফুরফুরে হয়ে যায় ।  সবাইকে ভালোবাসতে ইচ্ছে করে ,  সবাইকে ক্ষমা করে দিতে মন চায় ।  তবে তাই বলে লেপসর্পটাকে সে আজকের আচরণের জন্যে ক্ষমা করতে পারবে না ।  ভীতু হারামীটার জন্যে তাকে আজ সারাদিন  " জামদানী দোস্ত "  শুনতে হয়েছে ।  নামটা মনে হয় পার্মানেন্ট হয়ে যাবে !  
  " কী হে সর্প !  সেদিন আমার মাতলামির সুযোগে হুট করে এসে গিয়েছিলে ,  ভয় দেখিয়েছিলে ,  আবার নির্ভরতার আশ্বাসও দিয়েছিলে ।  কিন্তু শেষমেষ হলো কী !  আমি একটা লাফিং স্টক হলাম সবার কাছে ।  এখন তো খুব তড়পাচ্ছো ,  তখন সবাইকে একটু ভয় দেখিয়ে দিলে কী হতো !  সবাই আমাকে কতো তোয়াজ করতো !  সেদিন আমি অনিচ্ছাকৃতভাবে লেপ - তোষকের ওপর প্রস্রাব করেছিলাম ,  আজ সেটা সানন্দে ,  নিজ ইচ্ছাতেই করবো ।   "  
 রেগেমেগে প্যান্টের জিপার খুলে সে দেখে সেখানে তার শিশ্নের বদলে একটা অজগরের বাচ্চা ঘুমিয়ে আছে ।  লেপসর্প তার বাচ্চাকে কাছে নেয়ার জন্যে লেপ থেকে নিজেকে বিযুক্ত করে তেড়ে আসছে ।  খলিল হুইস্কির বোতলটার দিকে তাকালো ।  অর্ধেকের অর্ধেকও শেষ হয় নি ,  সুতরাং নেশার ঘোরে এসবকিছু দেখার প্রশ্নই ওঠে না ।  শিশ্নের জায়গায় অজগর !  খারাপ না জিনিসটা ।  অজগরটা তাকে একটা ভালো জিনিস উপহার দিয়েছে !  খলিল অজগরটাকে মাফ করে দিলো ।  কিন্তু অজগরটা আজ ক্ষেপে আছে কোন কারণে ।  তার চোখে চোখ রেখে খলিল পড়ে নেয়ার চেষ্টা করলো সর্পকথা ,  
  " ভয় ,  প্রয়োজনীয় ।  ভয় পেতে থাকো ।  ভয় পাও আমাকে ।  কিন্তু কাউকে সে ভয়ের কথা বলো না ।  সবারই আছে নিজের ব্যক্তিগত ভয় ।  তাকে শ্রদ্ধা করো ।  আমাকে শ্রদ্ধা করো ।  মানুষ ভয়শীল ।  মানুষ ভঙ্গুর ।  মানুষ বিকৃত ।  বেঁচে থাকতে হলে আমাকে পাশবালিস না ভেবে যকৃৎ ভাবো ।  পোষা ভয়ঙ্কর প্রাণী ভেবে গর্বিত না হয়ে আতঙ্কিত হও ।  মানুষ ,  বিশেষ করে একা মানুষ ধ্বংসবাদী ।  ধ্বংসের পথে যতো তুমি অগ্রসর হবে তত পাশে পাবে হিংস্র সহচর ,  আমার মতো ।  তাকে তুমি ভয় পাবে ,  সে তোমার দুঃস্বপ্নের দোসর হবে ,  একসাথে মরণপাত্রে চুমুক দিবে ,  তোমাকে শক্তিশালী ভাবাবে ,  কিন্তু জাগতিক কোন কাজে তোমার সহায় হবে না ।  অন্যের কাছে হাসির পাত্র হয়েই থাকবে ।  যার যার ভয়াস্ত্র তার তার আঁধারসহায় ।  "  
  সকালে ঘুম থেকে উঠে খলিল খেয়াল করে ,  সে আবারও বিছানা ভিজিয়েছে মদ খেয়ে ।  লেপটা নেড়ে দিতে হবে রোদ্দুরে ।  প্যান্টের ভেতরে হাত ঢুকিয়ে তার অজগরশিশ্নটা চেপে ধরে সে দেখে তা কুঁচকে মুচকে এক লজ্জাজনক খর্বাকৃতি ধারণ করে আছে ।  অজগর সাপে কোন বিষ নেই ,  সে ভাবে ।  তার দরকার কোবরা ,  কিং কোবরা !  যা ফণা তুলবে ,  ছোবল দেবে ।  
 পরের সপ্তাহে বেতনের প্রায় অর্ধেক টাকা খরচ করে সে দুই বোতল বিদেশী মদ কেনে ।  
 

                    




চন্দ্রছাদ

 আমি চেয়েছিলাম ,  তুমি চাও নি ।  তাই ছাদটি হতে পারে নি অসীম মহাশূন্যে ধাবমান উড়োযান ।  চিলেকোঠার কড়িকাঠ ,  কার্নিশ ,  দেয়ালঘড়ি সবাই প্রস্তুত ছিলো উড়ে যাবার জন্যে ।  কাঠ আর সিমেন্ট মিলে শেষতক কংক্রিটের নির্জীব উপাখ্যানই হয়ে থাকলো ।  চাঁদ নেমে এলো না ,  ঘুমিয়ে গেলো মেঘের বালিশে ।  অথচ তুমি চাইলেই সেদিন চুম্বনের ত্বরণে ছিটকে যেতে পারতাম আমরা যাবতীয় পার্থিবতা থেকে ।  সেদিন ঝড় ছিলো না ,  বাতাসের দাপট ছিলো না ,  বৃষ্টি ছিলো না ,  তবুও স্বপ্নাকাশে উড্ডীয়মান হবার ,  দেহানলে সিক্ত হবার কত উপকরণ ছিলো !  আমি এসেছিলাম অতিথি পাখির শেষসময়ের হুড়ো নিয়ে ,  দেশান্তরী হবার আকাঙ্খায় ।  তুমি ছিলে অলস মাছরাঙার মতো ধ্যাণী আর হিসেবী ।  কে বলেছিলো তোমায় কুঁজো হয়ে বসে থেকে একটা পুঁটিমাছের জন্যে অপেক্ষা করতে ?  আমার মৎসকন্যার মত বেআব্রু শরীর দেখে চোখ ফিরিয়ে নিয়েছিলে ।  আমি যে জলের অতল থেকে ,  কতটা গহীন থেকে উঠে এসেছিলাম তোমার শুষ্ক পরিমন্ডলে ,  আমার যে ভীষণ শ্বাসকষ্ট হচ্ছিলো ,  আমার যে সময় ফুরিয়ে আসছিলো ,  চুরি করা সময় হাতের তালু থেকে গড়িয়ে গড়িয়ে কুৎসিত গুঁইসাপের মত হিসহিসিয়ে চলে যাচ্ছিলো নিচে কর্দমাক্ত জলাশয়ে তুমি দেখো নি ।  কেন দেখো নি ?  আর তাই আজো আমি ছাদের চিলেকোঠায় আমার ছোটভাইয়ের রকেট বানানোর এক্সপেরিমেন্ট দেখে আশান্বিত হই ,  রকেটটা বানিয়ে ফেললেই তোমাকে ডাকবো আবার ।  তুমি ,  মাছরাঙা যুবক ,  এতদিনে অনেক মৎস শিকার করেছো ,  ক্ষুধা আর অভাবের দিনলিপির পাতা শেষ । এবার মৎসকন্যাকে নিয়ে নতুন রাজ্যে পরিভ্রমণের কাহিনী লেখার জন্যে নতুন ডায়েরি কেনো ।  আমরা উড়বো কাগজের রকেটে ,  উড়ে উড়ে দেখবো অনন্ত নক্ষত্র বিথীর তারাফুল আর সূর্যের আলোকনামচা ।  
  * 
কদিন হলো মিন্টু ছাদে চিলেকোঠার ছাদটা দখল করে কাগজ দিয়ে কী সব যেন বানাচ্ছে ।  মিন্টু পড়ালেখায় গাফিলতি করলেও এসব কাজে তার ভারী মনোযোগ ।  টেনেটুনে ইন্টার পাস করার পর যখন ভালো কোথাও ভর্তি হতে পারলো না ,  তখন থেকেই সে মোটামুটি ধরে নিয়েছে চাকরি - বাকরিতে তার কোন ভবিষ্যত নেই ,  তাই নিজের দক্ষতাটাকে হাতমকশো করে ভবিষ্যতে ব্যবসা করার প্রস্তুতি এখন থেকেই শুরু করেছে ।  সে ভারী চমৎকার কাগজের জিনিস বানাতে পারে ।  নৌকা ,  টোপর ,  পুতুল ইত্যাদি তৈরি করে সে আমার মুগ্ধতা অর্জন করতে সক্ষম হয়েছে ইতোমধ্যেই ।  আমি এসব দেখি ,  আর ছোটভাইয়ের প্রতিভায় মুগ্ধ হই ।  একদিন তার কাছে  ফরমায়েশ করে ফেললাম বড়সড় একটা রকেট বানানোর ।  ছোট ভাইরা যেমন হয় ,  সুযোগ পেয়ে শুরু করলো নানারকম টালবাহানা ,  আর এটা ওটার দাবী ।  আমি অবশ্য খুশি মনেই তার দাবীগুলো মিটিয়ে দেই ।  কারণ ,  জানি আমার কথা সে কখনও ফেলতে পারবে না ।  অতীতেও যেমন পারে নি ।  চিলেকোঠায় বসবাসরত ভ্যাগাবন্ড চালচুলোহীন প্রেমিকের কাছে কাগজে লুকায়িত গোপন আবেগের কথা নিয়ে সে গেছে কতদিন !  আর তাই কাগজের ওপর আমার বড় নির্ভরতা ।  কাগজে লুকিয়ে আছে আমার প্রেমস্মারক ,  কাগজের তৈরি রকেটে করেই আমি একদিন তাকে নিয়ে চলে যাবো মহাশূন্যের হাইওয়েতে ।  
  * 
শাহেদ ভাই এখন বড় চাকুরি করেন ।  চিলেকোঠায় কায়ক্লেশে থাকার দিন শেষ ।  শুনেছি ধানমন্ডির দিকে একটা ফ্ল্যাটে একাই থাকেন ।  বিয়ে করেন নি এখনও ।  কথাগুলো শুনতে খুব প্রাচীন আর আটপৌরে লাগছে তাই না ?  পুরোনো প্রেমিকের প্রতিষ্ঠিত হবার অপেক্ষায় থাকা ,  তার বিবাহ নিয়ে উৎকন্ঠা; আদতে ব্যাপারটা এরকম না ।  আমি শুধু একদিন ,  একদিন তাকে নিয়ে উড়বো ।  উড়ে যাবো মেঘেদের ব্যারিকেড ভেঙে আকাশের শেষ সীমানায় ।  উড়ন্ত শকটের চারিপাশে নক্ষত্রপুষ্পের সুবাস আর ধূমকেতুর আতশ সাজে চারিদিক ঝলকাবে ।  আর আমি সমস্ত জীবনীশক্তি প্রয়োগ করে তার ঠোঁটে ঠোঁট রাখবো ।  শুষে নেবো ভালোবাসানদীর সমস্ত জল ।  অপ্রেমের মরুভূমিতে ফোটাবো মেঘফুল ।  সুতরাং ,  তার বৈবাহিক বা আর্থিক অবস্থা আমার চন্দ্রাভিযানের বাসনায় আদৌ কোন অর্থ বহন করে না ।  
  * 
অপেক্ষা !  অপেক্ষা আমাকে ভুগিয়েছিলো খুব ।  আমি ঘৃণা করি অপেক্ষা ।  বার্তাবাহক অনুজের কাছ থেকে প্রতিটা চিঠি দেবার পরে আমি সাগ্রহে জিজ্ঞেস করতাম শাহেদ ভাই কিছু বলেছে কী না ,  তার চোখের তারার রঙ পাল্টেছিলো কী না ,  মুখে রক্তের ঝলক এসে রাঙিয়ে দিয়েছিলো কী না ।  আমার প্রশ্নবাণে জর্জরিত হয়ে মিন্টু বিরক্ত হয়ে গিয়ে জানাতো ,  তার আচরণে প্রথমদিনকার একটু বিস্ময় ছাড়া আর কখনই কোন পরিবর্তন আসে নি ।  সেই বিস্ময়টাকে আমি বিশ্বাস ভেবে খড়কূটোর মতো আঁকড়ে ধরে রাখতাম ।  অপেক্ষা করতাম একদিন প্রত্যুত্তর আসবে বলে ।  কিন্তু তা আসে নি কখনও ।  তাই একদিন ছাদে কাপড় শুকোনোর নাম করে যখন আড়ি পেতে শাহেদ ভাইয়ের ফোনালাপ শুনে ফেললাম ,  অপেক্ষার লাভা ছিটকে বেড়ুলো প্রলয়রূপে ।  আবেগের অগ্নুৎপাত হলো আমার ভেতরে ।  আমি ভীষণ তাপে কাঁপতে কাঁপতে শুনলাম সে রূপা নামের কোন এক মেয়ের সাথে কথা বলছে ।  কথার বিষয়বস্তু ,  তার বর্তমান দীনহীন অবস্থার কথা ভেবে রূপা যেন তার কথা ভুলে যায় ,  এবং অন্য কাউকে বিয়ে করে ফেলে ।  এমন অবস্থায় সে কোন বাঁধনে কারো সাথে জড়াতে রাজী না ,  তার ভবিষ্যত পরিকল্পনা এবং পারিবারিক সংকটের কথা চিন্তা করে হৃদয়ঘটিত ব্যাপারকে সে সযত্নে দূরে সরিয়ে রেখেছে ।  আমার মধ্যে তখন রক্তের নাচন ,  বাসনার কোমল লতা জেগে উঠছে ,  কামনার ক্ষুধায় যেন একশ বছরের অনাহারী আমি ।  আমি জেনেছি আমাকে অগ্রাহ্য করার কারণটা অপছন্দ না ,  আমি জেনেছি নির্লিপ্ত বোকা যুবকের হৃদয় উঠোনে অন্য কারো ঠাঁই নেই ।  এসব জেনে আমি সেই শুকনো আঙিনায় পদ্মঘুঙুর পরে নাচতে চাইলাম ,  আমার হাত জুড়ে অসংখ্য নীলপদ্ম ,  ছুড়ে দিতে থাকলাম ক্রমাগত ।  কিন্তু এসবের কোনকিছুই সে দেখছিলো না ।  তার পাথরচোখ থেকে রাতকাঁচ সরিয়ে দিয়ে আমার হার্দিক প্রলয় তার কাছে দৃশ্যমান করার ইচ্ছেতে কড়া নাড়লাম তার দরোজায় .  .  . 
  * 
 - শাহেদ ভাই ! 
 - কী খবর রুম্পা ?  
 - ভেতরে আসবো ? 
জবাব দিতে একটু ইতস্তত করছিলো সে ।  আমি জানতাম ,  সেদিন ভেতরে ঢুকলে আর কোন আড়াল থাকতো না আমাদের মাঝে ।  তার ইতস্ততকালীন সময় বড়জোর দুই সেকেন্ড ছিলো ,  কিন্তু আমার কাছে মনে হচ্ছিলো তা দুই লক্ষ বছর ।  এর মধ্যেই আমি কতকিছু ভেবে নিলাম !  ঠোঁটের কোণায় প্রথম চুম্বনের অধীরতা ,  বুকের ভেতর উজার করে দেয়ার আকুলতা ,  ক্লিভেজে শক্ত দুটো হাতের স্পর্শাকাঙ্খা ,  কামিজের ভেতর অন্তর্বাসে সর্বনাশা মহাপ্লাবন ।  
 শাহেদ ভাই সেদিন যদি এতসব দেখে থাকতো ,  একটু হলেও অনুভব করতে পারতো ,  তাহলে আর জিজ্ঞাসা করতো না কোন দরকারে এসেছি কী না ।  তার প্রশ্নটা আমার কাছে একইসাথে অশ্লীল এবং অপমানজনক মনে হলো ।  সে যদি সত্যিই কোন অশ্লীলতা করে বসতো ,  তার চোখে যদি নানারকম শঙ্কার বদলে লোভ দেখতাম ,  সে যদি আমার হাত ধরে টেনে নিয়ে দরোজাটা বন্ধ করে দিতো ,  সেটাই ওই সময়ের জন্যে সবচেয়ে যথাযথ কার্য হতো ।  হায় পুরুষ !  তুমি ভীড়ের ভেতর কোন নারীর গা ঘেঁসে দাঁড়াও ঠিকই ইচ্ছেমতো ,  হাতকাটা ব্লাউজ ,  আঁটোসাঁটো লেগিংস আর খোলা পিঠ দেখলে চেয়ে থাকো বুভুক্ষের মতো ।  আর আজ এই অগ্নিসময়ে তোমার ভেতর নীতিবোধ ,  আশঙ্কা  ইত্যাদির ভুল হিসেব করে তুমি অপমানিত করো অতৃপ্ত রমণীকে !  সেদিন আমি আর কিছু না বলেই চলে এসেছিলাম ।  তারপর স্নান করেছি অনেকক্ষণ ধরে ,  ম্লানচোখে দেখেছি কীভাবে গোধূলির আগমনে সূর্যটা অস্তাচলে চলে যায় !  
  * 
মিন্টু ,  তোর কাগজের রকেট বানানোর কতদূর ?  তোর ফরমায়েশ পূরণ করতে গিয়ে আমি অধৈর্য্য হয়ে যাচ্ছি ।  তাড়াতাড়ি শুরু কর না ভাই !  কথা দিচ্ছি ,  বইমেলা থেকে তোকে কাগজের ডিজাইনের ওপর ভালো একটা বই কিনে দেবো ।  কেন জিজ্ঞেস করছিস অযথা এ দিয়ে আমার কী কাজ হবে ?  কী বলছিস ?  শুরু করবি শিগগীরই ?  আগে বলবি না !  যে সে কাগজ দিয়ে তো আর এই রকেট বানানো যাবে না ।  তোকে আমি একশ খন্ড লাল কাগজ দেবো ।  প্রতিটা কাগজই লাল কালি দিয়ে লেপটানো ।  শাহেদ ভাই চলে যাবার পর তাকে উদ্দেশ্য করে যেসব চিঠি লিখেছি ,  সেসব তো আর তোকে পড়তে দেয়া যায় না !  তাই আমি অক্ষরগুলো লাল কালি দিয়ে নিশ্চিহ্ন করেছি ।  এই চিঠিগুলোর পরতে পরতে চুম্বন ,  কামনা ,  অশ্রূ আর অপেক্ষার বর্ণমালা ।  এখানে আছে একলা রাত্তিরের হঠাৎ পাওয়া স্পর্শাবেশ ,  আলিঙ্গনের অভিপ্রায় ,  উড়তে চাওয়ার ইচ্ছে ।  এই কাগজ দিয়ে রকেট বানালে তা ঠিক ঠিক উড়বে ,  শুধু আমার হাতেই ।  তুই অতকিছু বুঝবি না ।  ছেলেমানুষ আছিস এখনও ।  একটু দাঁড়া ,  তোকে কাগজগুলো এনে দেই ।  খবরদার আর কোন প্রশ্ন করবি না ।  এই তো কাজ শুরু করে দিয়েছে ,  লক্ষী ছেলে !  যা ,  তোকে আমি টিনটিনের কয়েকটা ভলিউম কিনে দেবো ।  এবার খুশি তো ?  নে এখন মন দিয়ে কাজ কর ।  
  * 
 - তোমার কাজকর্ম না আপা ,  খুব অদ্ভুত ।  আজব এক আবদার করে বসেছো ,  তার চেয়েও আজব সরঞ্জাম নিয়ে এসেছো ।  
 - অদ্ভুতের আর দেখেছিস কী !  যখন রকেটটা নিয়ে উড়ে যাবো না ,  তুই আমাকে একদম কিম্ভুত ভাববি !  অবশ্য সেটা তোকে দেখানোর সুযোগ আমি দেবো না ।  কাজ শেষ করে চিলেকোঠার ঘরটা ছেড়ে দিবি আমাকে এক সন্ধ্যার জন্যে ।  তারপর চলে যাবি ।  ছাদের দরোজার কাছে দাঁড়িয়ে পাহারা দিবি কেউ এলে সতর্ক করে দেবার জন্যে ।  
 - আপা ,  তুমি আমাকে খুব ছেলেমানুষ ভাবো ,  তাই না ?  তোমার এইসব অদ্ভুতুড়ে কাজকর্ম আমি পুরোটা না বুঝলেও ,  কাকে নিয়ে এসব করছো ,  তা কিন্তু আমি জানি !  
 - হু ,  তা তো জানবিই !  নে আর পাকামি করিস না ।  মন দিয়ে কাজ কর ।  
 - কিছু বললেই তো খালি ন্যাকামি আর পাকামি হয়ে যায় ।  তুমি তো কোন খোঁজখবর রাখো না ।  থাকো নিজের জগতে মশগুল হয়ে ।  
 - তোর কাছে কিসের খোঁজ নিতে হবে শুনি ? 
 - খবরটা তোমার জন্যে একদিক দিয়ে আনন্দের ,  আরেক দিক দিয়ে দুঃখের ।  কীভাবে যে বলবো বুঝতে পারছি না ।  
 - আরে বল না একেক করে ।  অত ভনিতা করতে হবে না ।  আনন্দ - বেদনা নিয়েই মানুষের জীবন ।  
 - তোমার জন্যে খুশির খবর হচ্ছে ,  শাহেদ ভাই আজকে সন্ধ্যায় বাসায় আসবে ।  মামনির সাথে টেলিফোনে কথা বলেছিলো ,  আমি শুনেছি ।  আর দুঃখের খবরটা হলো ,  সে আসবে তার বিয়ের কার্ড নিয়ে ।  নিমন্ত্রণ করতে ।  
ওর কথা শুনে আমার ভীষণ হাসি পেলো ।  ভারী এক প্যাকেজ নাটকের কাহিনী বানিয়ে ফেলেছে !  শাহেদ ভাই এর বিয়ে ,  অতঃপর আমার ভেঙে পড়া ,  রকেটপ্রকল্প বাদ দিয়ে দেয়া - এমনটাই ভেবেছে নাকি আমাকে ?  হাসতে হাসতে বিষম খাই আমি ।  মিন্টু অবাকচোখে আমার দিকে তাকিয়ে থাকে ।  
  * 
রকেট বানানো শেষ ।  খুব সুন্দর বানিয়েছে আমার ভাইটা ।  ওর পিঠ চাপড়ে বাহবা দিলাম আমি ।  এখন আমার একান্ত সময় ,  যার জন্যে এতদিন অপেক্ষা করেছিলাম ।  তুই চলে যা মিন্টু ,  চলে যা ।  এই চিলেকোঠা এখন একান্তই আমার ।  সেই বিছানাটা এখনও আছে ।  উৎসুক দৃষ্টিতে আমার দিকে তাকিয়ে আছে কড়িকাঠ ,  দেয়াল আর দেয়ালঘড়ি ।  সব যেন আগের মতো হয়ে যাচ্ছে !  সেই দিনের মতো !  তুই চলে যা মিন্টু ।  বড়দের সব ব্যাপারে নাক গলাবি না ,  ভারী ডেঁপো হয়েছিস হতচ্ছাড়া !  যা না !  না ,  তোকে পাহারা দেয়ার জন্যেও থাকতে হবে না ।  একেবারেই চলে যা ।  
 কাগজের রকেটটা হাতে নিয়ে আমি চিলেকোঠার দরোজার সামনে দাঁড়িয়ে আছি সেদিনের অসমাপ্ত দৃশ্যটাকে সম্পূর্ণ করার জন্যে ।  ফিরে আসছে ,  ফিরে আসছে সেদিন !  ক্ষয়ে যাওয়া দেয়ালের আনাচে কানাচে রঙ লাগছে ,  ঘড়ির কাঁটাটা রুদ্ধশ্বাসে অপেক্ষা করছে সময়ের নিয়ম ভেঙে অতীতভ্রমণের জন্যে ,  জানালা দিয়ে হুহু করে বাতাস ঢুকছে রকেটটাকে ওড়বার উপযোগী করতে ।  
 আমি আসবো শাহেদ ভাই ?  জানি ,  আপনি আজ কোন দরকারের কথা জিজ্ঞেস করবেন না ।  আমার দিকে তাকিয়ে থাকবেন অপলকে ।  প্রশ্নের জবাব দিতে ভুলে যাবেন ।  আমি দরোজাটা বন্ধ করে বিছানায় ,  আপনার পাশে এসে বসবো ।  আপনি হাত ধরতে চাইলে বাধা দেবো ,  কিন্তু তপ্ত নিঃশ্বাসের অমীয় প্রবাহে আপনার হাতেই বাঁধা পড়বো ।  তারপর ?  চলুন শাহেদ ভাই ,  আমরা দুজন আলিঙ্গনরত অবস্থায় ছাদে নেমে আসা মেঘফুলের গালিচা পেরিয়ে এগিয়ে যাবো মহাশূন্য হাইওয়ের রানওয়েতে ।  হ্যাঁ ,  এই রেলিংটাই ।  এখানে এসে দাঁড়ান ,  ভয় কী !  এই যে আমি দাঁড়িয়ে আছি দেখছেন না ?  আমার কি ভয় করছে ?  কী হলো শাহেদ ভাই !  কোথায় যাচ্ছেন আপনি !  আপনি তো পড়ে যাচ্ছেন !  নেমে যাচ্ছেন !  কেন ?  
 ছাদের রেলিংয়ের ওপর কাগজের তৈরি রকেটটা হাতে দাঁড়িয়ে থেকে আমি দেখতে পাই ,  নিচে শাহেদ ভাই গাড়ি থেকে নামলেন ।  হাতে একটা কার্ড ,  সাথে একটা প্রগলভা মেয়ে ।  যাও ,  তোমরা ভেতরে যাও ।  তোমাদের আমি বিরক্ত করবো না ।  আমার ভ্রম এবং ভ্রমণ সম্পূর্ন করতে দাও ।  তাড়াতাড়ি যা না ,  ধিঙ্গি মেয়ে !  এত ঢং করছিস কেন ?  
 তারা দৃষ্টিসীমার আড়ালে চলে যাবার পরে আমি আমার উড্ডীয়মান সময়ে ফিরে যাই ।  
 ছাদের রেলিং ।  আমি ।  কাগজের রকেট ।  আর .  .  .  কেউ কি ছিলো !  কারো কি কথা ছিলো আমার সাথে ওড়বার ?  আঁতিপাতি করে খুঁজে দেখি কেউ নেই ।  তাতে কী !  আজ কেউ একজন ,  কিছু একটা উড়ে যাবেই ।  হয় রকেটটা -  যাত্রীহীন অথবা আমি ।  
       

                    




রঙানুপাতিক

  ( ১ ) 
মেসের নাম শান্তিনিকেতন ।  নামের সাথে মিল রেখে কামরুল আর সাজ্জাদের দুইজনের সংসার বেশ শান্তিতেই কাটছে বলা যায় ।  দুজনই চাকুরি করে ।  কামরুল  বিবাহিত আর সাজ্জাদ অবিবাহিত ।  চাকুরিবেলা শেষে ঘরে ফিরে কামরুল ধূলোবালি ,  ঊর্ধ্বতনের শাসানি আর কন্ডাকটরের সাথে ভাড়া নিয়ে খিটমিট ভুলে গিয়ে সেলফোন নিয়ে বসে যায় বউয়ের সাথে আলাপে ।  যার অল্পকিছু অংশ সাংসারিক ,  আর বেশিরভাগই কামজ ।  যথাসম্ভব নিচু গলায় কথা বললেও সাজ্জাদ ওই ফিসফিসানির মধ্যেই বোঝা না বোঝা কথাগুলোর অর্থ নিজের মত করে দাঁড়  করিয়ে নিয়ে সুখযৌনকল্পনায় মনোনিবেশ করতে পারে ।  সুতরাং ,  সান্ধ্যকালীন বিনোদনেও মেসের অন্যান্য খরচের মতো সুষম কামজ বন্টনের ভাগ পেয়ে দুজনেই বেশ খুশি থাকে ।  কামরুল  যখন জানতে চায় রোখসানার পরনে কী ,  সাজ্জাদ তখন তার শ্রবণেন্দ্রিয়কে সজাগ করে ।  এরপর যখন কাপড়ের রঙ জানতে চায় ,  ওপাশের মিষ্টি রিনরিনে কামনামদির কৃত্রিম অনিচ্ছুক কন্ঠটা সে কল্পনা করে নেয় ,  
 - লাল কামিজ পইরা আছি ।  কেন কনতো ?  আপনের মতলব ভালা না ।  আর কিছু জিগাইবেন না ।  
যথারীতি কর্ণপাত না করে কামরুল  জিজ্ঞেস করতে থাকে অন্তর্বাসীয় কাপড়ের রঙ ,  কামিজের নিচে বক্ষবন্ধনী পড়েছে কী না ,  পড়লে তা কী রঙয়ের ,  আশেপাশে কেউ আছে কী না ইত্যাদি ।  
এই পর্যায়ে সাজ্জাদ তার নিম্নাঙ্গকে হস্তনির্দেশিত আহবান জানানো শুরু করে জেগে ওঠার জন্যে ।  ওপাশের কথাগুলো সে কল্পনা করে নেয় , 
 - কালা রঙের বেরা পরসি ।  আপনে যেটা দিসিলেন ঐডা ।  ছি !  কী কন এইগুলা ,  আমি পারুম না । 
এসময় কামরুল  কী বলবে তা সাজ্জাদের মুখস্থ , 
 - দরজাটা বন কইরা দেও না ! 
তারপর কামরুলের গলা ভারী হয়ে আসার সমানুপাতে সাজ্জাদের শরীরে হস্তচালিত কম্পন বৃদ্ধি পেতে থাকে ।  সে অপেক্ষা করে শেষ সময় পর্যন্ত ।  তাদের কথা শেষ হলে সাজ্জাদ গোসল করতে যায় ।  
 কামরুল  যে এসব বোঝে না তা ,  না ।  তার বরং গর্ববোধ হয় এই ভেবে যে কেউ একজন তার বিশেষ পরিস্থিতির সুযোগের অপেক্ষায় বুভুক্ষু থেকে মনোরঞ্জন করছে ।  ঐ মুহূর্তটাতে তার মনে হয় সে কেবল একজন কামলা খাটা অধস্থন কর্মচারী না ,  যাকে সবসময় ঊর্ধ্বতন মহলের নজরদারীর ব্যাপারে তটস্থ থাকতে হয় ।  তার ইচ্ছে অনিচ্ছের ওপর অন্য একজনের দেহজ বিনোদন নির্ভরশীল ।  নিজেকে তার তখন  বিরাট হোমরা - চোমরা মনে হয় ।  এই কলমপেষা নিস্তরঙ্গ জীবনে এটুকুই তার অনেক বড় অর্জন ,  সে অন্তত তাই মনে করে ।  শান্তিনিকেতন মেসের সুখময় পরিবেশ শুধুমাত্র এই দুইজনের পারস্পরিক অদৃশ্য সমঝোতার ভিত্তিতে রচিত কাম উপাখ্যানে নিহিত না ।  বিনোদনের জন্যে তারা সস্তা ডিভিডি প্লেয়ারে হিন্দি সিনেমা ও গান দেখে ।  তারা বুদ্ধিবৃত্তিক কাজকর্মেও নিয়োজিত ।  দাবা খেলে সময়টা তাদের বেশ কেটে যায় ।  যদিও তারা দাবার আধুনিক রীতি ,  গিয়াকো পিয়ানো বা সিসিলিয়ান ডিফেন্স ,  ক্যাসলিং ,  এসব সম্পর্কে কোন ধারণা রাখে না ।  প্রথমে ঘোড়ার চাল দেয়া যাবে কী না ,  দুই নৌকা এক ঘর করে এগিয়ে দেয়া যাবে কী না এ নিয়ে প্রায়ই তাদের বচসা হয় ।  তবে খেলা শেষে জয়ীজনের আত্মপ্রসাদ হয় দেখার মতো ।  ওইদিন রাত্রে তার ভালো ঘুম হয় ।  সিগারেট একটা বেশি টেনে ফেলে ।  দাবার মতো সূক্ষ্ণ বুদ্ধির খেলায় জয়ী হয়ে তারা নিজেদের বাহবা দেয় এই বলে ,   " বুদ্ধি ,  জ্ঞান কম নাই তোমার ।  শুধুমাত্র ভাগ্যদোষেই এই কেরাণীর জব করতাছো "  ।  তাদের জীবন এভাবেই ধীরগতিতে সম্পূরক ভালো বা মন্দ থাকায় বেশ কেটে যায় ।  
  ( ২ ) 
কদিন ধরে তাদের দুইজনের মন ভালো নেই ।  অফিসে দুজনকেই নানা ঝামেলায় পর্যুদস্ত হতে হচ্ছে ।  তাদের আনন্দ - বিনোদন - সুখের সাথে বেদনা এবং অশান্তিটাও সমান্তরালে আসাটা কাকতালীয় ব্যাপারই বটে ।  ইনক্রিমেন্ট হবে ভেবে রোখসানাকে একটা জামদানী শাড়ি এবং কিছু কসমেটিকস কিনে দিয়েছিলো কামরুল  ।  কিন্তু এখন ইনক্রিমেন্ট তো দূরের কথা ,  চাকুরি বাঁচিয়ে রাখাই দায় !  তাই বাসায় ফিরে সে এখন আর রোখসানার সাথে রঙ্গকথায় মেতে ওঠে না ।  ফোনই করে কালেভদ্রে ।  নতুন মুক্তি পাওয়া হিন্দি গান শুনতেও তেমন ভালো লাগে না ।  দাবার কোর্টটাও বের করা হয় না অনেকদিন ।  মানুষকে বেঁচে থাকতে হলে হাজারো অশান্তির মাঝেও বিনোদন খুঁজে নিতে হয় ।  তাদের ক্ষেত্রেও এর ব্যত্যয় ঘটলো না ।  সাজ্জাদ একদিন দাবার কোর্টটা ঝাড়মোছ করে কামরুলকে আহবান জানালো ,   
 - হবে নাকি কামরুল ভাই এক দান ? 
দাবা খেলতে বসলে এক দান কখনও খেলা হয় না ।  দুই - তিন দান খেলা হয়েই যায় ।  সময় এখন সিন্দাবাদের ভূতের মত তাদের পিঠের ওপর চেপে বসে আছে ।  সেটাকে ঝাড়া দিয়ে একটু ভারমুক্ত হওয়ার তাগিদে কামরুল  সম্মতি জানালো ।  তবে দাবা খেলা জমলো না অন্যদিনের মতো ।  যেসব নিয়মের ব্যাপারে তাদের সিদ্ধান্ত অমিমাংসিত ছিলো ,  সেসব নিয়ে  অন্যদিন তাদের হালকা বচসার পর সানন্দে কেউ না কেউ মেনে নিতো ।  তারপর খেলা চলতো রাত পর্যন্ত ।  দাবা খেলায় রাজা - উজির মারার সুখকল্পনায় মজে থেকে ঘুমুতে যেতো জীবনের সাফল্যের সনদ আরো ঋদ্ধ হয়েছে ভেবে ।  কিন্তু এবার সাজ্জাদ প্রথম চালে দুই সৈন্য এগিয়ে দিলে সেটা নিয়ে দীর্ঘ বাকবিতন্ডা হয় তাদের ।  ক্ষেপে উঠে কামরুল  বলে ,  
 - ঐ মিয়া ,  দুই সৈন্য আগায় দিলেন যে ?  এইসব বালের নিয়ম কৈত্থিকা পাইছেন ?  
কামরুল মুখ খারাপ করায় সাজ্জাদও তেড়ে ওঠে , 
 - কই পাইছি মানে ?  এটাই ইন্টারন্যাশনাল নিয়ম ।  না জাইনা হুদাই ফাল পারবেন না ।  
 - ইন্টারন্যাশনালগিরি মারাবেন না আমার লগে ।  কাজ করেন তো ব্রোকার হাউজে ।  আপনে ইন্টারন্যাশনাল নিয়মের কী জানেন ? 
চাকুরি নিয়ে কথা বলায় আঁতে ঘা লাগে সাজ্জাদের , 
 - আপনেই বা কী শ্যাটার চাকরি করেন ?  নামেই কোহিনূর ইন্টারন্যাশনাল ।  কাম তো হয় লুকালের চেয়ে খারাপ ।  বেতন পান না দেইখা বউয়ের লগে কথা কইতে পারতাসেন না কয়েকদিন ।  বুঝি তো ! 
সান্ধ্যকালীন ইরোটিক বিনোদন থেকে বেশ কদিন বঞ্চিত থাকায় সাজ্জাদ বেশ ঝাঁঝের সাথেই বলে কথাগুলো । 
 - আর তুমি যে হাউয়া আমগোরে কথা শোনার জন্যে আড়ি পাইতা থাকো সেইটা বুঝি না ভাবসো ?  শালা লোফার ! 
লোফার মানে সাজ্জাদ জানতো না ,  তবে এটা যে একটা ইংরেজি গালি ,  তা সে বেশ বুঝতে পারে ।  তাই প্রতিউত্তরে সেও একঝাঁক ইংরেজি গালির পসরা বসিয়ে নিজেকে এই খেলায় এগিয়ে নিতে চায় , 
 - ইউ টক মি লোফার ?  আই নট লোফার ।  ইউ আর আ ইডিয়ট ।  
দাবাখেলা পণ্ড হলো ,  তাতে কী !  নতুন এই খেলায় সাজ্জাদ মজা পেয়ে গেছে ।  আরো ইংরেজি কথা সে ঝুলি হাতড়িয়ে খোঁজার চেষ্টা করে প্রাণপন ।  কামরুলই বা পিছিয়ে থাকবে কেন ?  সে ক্লাশ এইটে থাকতে তাদের ইউনিয়নের নামকরা ইংরেজি শিক্ষকের কাছে পড়েছে ।  সে কম পারে ইংরেজি ?  
 - ইউ টক লেস ।  ইউ আর লোফার ।  ভেরি লোফার ।  লোফার ক্যান্ট বি ইয়ে .  .  .  ইয়ে .  .  . ইয়ে .  .  . 
বাক্য সম্পূর্ন না করতে পেরে রেগেমেগে দাবার গুটি এলোমেলো করে দেয় সে ।  তারপর গজরাতে গজরাতে বাথরুমে যায় আধখোলা লুঙ্গিটা কোমরে গুঁজতে গুঁজতে ।  
 রাতে খাবারের পর সাজ্জাদ তাড়াতাড়ি ঘুমিয়ে যায় ।  তা দেখে কামরুল খুশি হয়ে ওঠে ।  অনেকদিন যাবৎ কোনকিছুতে জেতা হয় না তার ।  আজকে রাতে ফাঁকা মাঠ পেয়ে দূরন্ত স্ট্রাইকারের মত ড্রিবলিং করে গোল দেবে ।  দাবার বোর্ডটা সন্তর্পণে বের করে সাজায় সে ।  অদৃশ্য প্রতিপক্ষ সাজ্জাদকে একের পর এক মোক্ষম চাল দিয়ে নাস্তানাবুদ করতে থাকে ।  পরপর দুইটা গেম জেতার পর সে সিদ্ধান্ত নেয় ,  হ্যাট্রিক করে তবেই ছাড়বে ।  খেলা যখন মাঝপথে ,  নিশ্চিত আরেকটা বিজয়ের সম্ভাবনায় যখন সে উল্লসিত ,  তখন তার কাঁধের কাছে একটা হাতের স্পর্শ টের পায় ।  
 - একা একাই খেলতাছেন ভাইজান ?  সিস্টেমটা ভালো ।  আমিও এখন থিকা একা একাই খেলুম আপনার বিরুদ্ধে ।  কোনকিছুতে জিততে না পারাটা বড় কষ্টের ভাইজান ।  
 সে রাত্রে কামরুলের আর হ্যাট্রিক করা হয় না ।  সন্ধ্যার ঝগড়া বিবাদ ভুলে গিয়ে তারা নিজেদের অবস্থা সম্পর্কে খোলামেলা আলোচনা করে এক চমৎকার সমাধানে উপনীত হয় ।  দুইজনের পক্ষে মেসের ভাড়া মিটিয়ে জীবন চলাটা কষ্টকর ।  এখন সময়ের দাবীতেই তাদের আরাম - আয়েশ কিছুটা কাটছাট করে অর্থনৈতিক উন্নয়নের দিকে মনোযোগী হতে হবে ।  তারা দুজন মিলে নতুন মেস মেম্বারের জন্যে বিজ্ঞাপন লিখে ফেলে একটা ।   
 " ৫৭ / ৩ হাতিরপুলস্থ শান্তিনিকেতন ভবনে নিরিবিলি পরিবেশে একজন মেস মেম্বার আবশ্যক  ( পুং )  ।  মেসমেম্বারকে অবশ্যই নামাজী এবং অধূমপায়ী হতে হবে ।  যোগাযোগ .  .  .  " 
যদিও তারা দুজনের কেউই নামাজী এবং অধূমপায়ী না ,  তবে এসব লেখাই দস্তুর ।  লেখার পর তারা দুজনেই মুগ্ধ হয়ে তৎসম শব্দগুলির দিকে তাকিয়ে থেকে একে অপরকে বাহবা দেয় ।  এবং তারা এও একে অপরকে জানায় যে ,  তাদের কেউই বাংলায় প্রাইভেট পড়ে নি কখনও ।  
 - কম্পিউটার কম্পোজের দোকানে নিয়া কম্পোজ কইরা পরে ফটোকপি লাগবো ১০০ কপি ।  
 - আরে দোকানে দেওন লাগবো না ।  আমি বাংলা টাইপ পারি ।  অফিসের প্রিন্টারে প্রিন্ট দিমু নি ।  
কামরুল ঈর্ষাণ্বিত হয় সাজ্জাদের কম্পিউটার পারদর্শিতার কথা জেনে ।  তার আবার প্রিন্টারও আছে নিজের !  পরাজিত বোধ করে সাজ্জাদকে উল্লসিত অবস্থায় রেখে বিমর্ষ মনে ঘুমুতে যাবার সময় মনে হয় ,  তার অফিসেও প্রিন্টার আছে ।  ব্যক্তিগত ব্যবহারের জন্যে না অবশ্য ।  তবে কম্পিউটার অপারেটরকে রিকুয়েস্ট করলে কি কম্পোজ করে প্রিন্ট দিতে দেবে না ?  গর্বভরে সে সাজ্জাদকে শোনায় ,  
 - আপনের অত কষ্ট করতে হইবো না ।  আমিই অফিসের কম্পিউটার থেকে প্রিন্ট কৈরা নিয়া আসুমনে ।  ইট ইজ ভেরি ইজি জব !  
পাশের বাসার মেয়েটা অতরাত্রেও বেআক্কেলের মতো জোরে তপুর গান বাজাচ্ছে ,  
 " খুব তুমি জিতসো ,  তাই খুশিতে বাংলাদেশ .  .  .  " 
এরকম গান শুনে তারা অভ্যস্ত না ,  তবে সেই রাতে তাদের ভালোই লাগে গানটি ।  
  ( ৩ ) 
তাদের নতুন রুমমেটের নাম কবীর ।  এখনও চাকরি বাকরি কিছু করে না ,  তবে বেশ চৌকস ছেলে ।  বাসা থেকে মাসোহারাও কম পায় না বোঝা যায় তার সৌখিন ইলেক্ট্রনিক যন্ত্রপাতি ,  দামী পোষাক আর সুগন্ধী পারফিউমে ।  সে আসার পর থেকে ইংরেজি গান চলে লাগাতার মেসটাতে ,  ছেলেটার আবার নিজের কম্পিউটারও আছে ।  বেশ জাঁকজমকপূর্ণ কম্পিউটার ।  গান ,  সিনেমা তো দেখা যায়ই ,  আবার ইন্টারনেটে কী কী যেন করাও যায় ।  মাঝেমধ্যে কানে হেডফোন লাগিয়ে চোস্ত ইংরেজিতে কাদের সাথে যেন কথা বলে স্কাইপিতে ।  কামরুল  আর সাজ্জাদের সাথে সে কথা বলতে তেমন আগ্রহী হয় না কখনও ।  সাজ্জাদ অবশ্য একদিন বড়ভাইসুলভ ভারিক্কী ভাব ধরে ছেলেটিকে জিজ্ঞাসাবাদ করেছিলো , 
 - কই থিকা পাস করসো তুমি ? 
 - ঢাবি ।  বিবিএ । 
ও আচ্ছা ,  ঢাকা বিশ্ববিদ্যালয় থেকে পাশ করেছে বলে এত ফুটানি দেখায় !  ছোহ !  থাকে তো বাপের পয়সায় ,  এইসব লাফাঙ্গা ছেলেকে পাত্তা দিলেই মাথায় উঠে বসবে ।  খুব জানা আছে তাদের ।  কামরুলও তাই জিজ্ঞাসাবাদে যোগদান করে ।  
 - চাকরি বাকরি কিছু আছে ,  নাকি বাপের পয়সায় চলো ? 
 - বাসা থেকে কিছু টাকা পাঠায় ।  তবে না পাঠালেও চলতো ।  আমি ফ্রি ল্যান্সিং জব করি ।  ওডেস্কে ।  ঘরে বসে উপার্জন ।  আপনারাও করতে পারেন ।  ওডেস্কে একাউন্ট আছে ? 
ওডেস্ক কি তা তারা জানতো না ।  তারপরেও অনুজ রুমমেটের কাছে নত না হবার অভিপ্রায়ে গম্ভীর কণ্ঠে সাজ্জাদ বলে , 
 - হ আছিলো ,  তয় বুঝছো ঝামেলা লাগে ।  অফিসের কাম কইরা অতসব ইন্টারনেট পোষায় না ।  এমনিতেই ভালো আছি ,  বুঝলা ?  শখের কাজ আমগো মতন লোকের জন্যে না ।  
 - ওহ আচ্ছা ! 
কবীর নিমিষেই তাদের কম্পিউটার এবং ইন্টারনেট বিদ্যার গতিক বুঝে আর কথা বাড়ায় না ।  গভীর মনোযোগের সাথে কাজ করতে থাকে ।   
 ইদানিং সাজ্জাদ আর কামরুল  দুজনেরই অফিসের গুমোটাবস্থা কেটে গেছে অনেকটা ।  এখন আগের মতই কামরুল অফিস থেকে এসে রোখসানার সাথে কথা বলে যার প্রভাবে সাজ্জাদও উত্তেজিত হয় ।  কামরুল কবীরের কাছ থেকে শুনে বেশ কয়েকটা ইংরেজি শব্দ শিখেছে ।  সেগুলোর ব্যবহার করে বউকে চমৎকৃত করে সে ।  
 - কাম অন বেবি ,  ইউ আর মাই হার্ট ।  আই মিস ইউ ।  ইউ মিস মি ঠু ?  
দিনগুলো ভালোই কাটছিলো তাদের ,  শুধু গলার কাঁটা হয়ে বিঁধে ছিলো নতুন রুমমেট ।  তার ঝলমলে উচ্ছল পরিচ্ছন্ন জীবনচর্চা প্রতি পদে পদে তাদেরকে বুঝিয়ে দিতো ,  তারা কত দিক দিয়ে পিছিয়ে আছে ,  রুচি ,  রোজগার এবং আভিজাত্যে ।  দাবা খেলা নিয়মিত হলেও জয়ের স্বাদ কেউই তেমন উপভোগ করতে পারছিলো না ।  
  ( ৪ )  
ওডেস্ক থেকে মোটা অংকের একটা বিল পেয়ে কবীরের মন বেশ ভালো ।  সে একটা মাইক্রোওয়েভ ওভেন কিনে ফেলেছে সেই খুশিতে ।  কক্ষপ্রতিবেশীদের অগ্রাহ্য করে চলা কবীর খোশমেজাজে তাদেরকে বললো , 
 - আজকে বুয়ার ওইসব হাবিজাবি রান্না খাওয়ার দরকার নাই ।  আপনাদেরকে পিজ্জা বানিয়ে খাওয়াবো ।  
ইতালিয়ান খাবারটির নাম তারা শুনলেও এটির স্বাদ সম্পর্কে অবগত ছিলো না কামরুল ও সাজ্জাদ ।  তাদের সংকুচিত ভাব দেখে অভয় দিলো কবীর , 
 - আরে ভয় পাবেন না ।  আমি রান্না বেশ ভালোই পারি ।  খেয়ে দেখেন ,  পিজ্জা হাটের চেয়ে কম স্বাদ হবে না ।  
পিজ্জা হাটের নাম অবশ্য তারা শুনেছে ।  তবে কখনও ঢোকার সাহস হয় নি ।  সেসব আড়ালে রেখে মওকামতো কামরুল দাও মারে , 
 - হ ,  পিজ্জা হাটের ঐসব খাওন দাওন কি ঘরের খাবারের সাথে পারে ?  আমার তো ভালোই লাগে না খাইতে ওগুলা ।  
 - তাহলে আর চিন্তা কী !  আপনারা দুজন আরামে দাবা খেলতে থাকেন ।  গেম শেষ হলে আমাকে বলবেন ,  গরমাগরম পরিবেশন করবো ।  
 তারা দুইজন গভীর মনোযোগে দাবা খেলতে লাগলো ।  আজকের এই খেলায় জেতাটা খুব গুরুত্বপূর্ণ ।  দুজন নিজের সর্বোচ্চ মেধা আর চিন্তাশক্তি ব্যয় করে সময় নিয়ে খেলতে থাকে ,  ফলশ্রূতিতে পিজ্জা তৈরি হবার পরেও তাদের খেলা অমিমাংসিতই থেকে যায় ।  তারা খাবারের স্বাদে যত না ,  তার চেয়ে বেশি মুগ্ধ হয় তার সৌন্দর্য দেখে ।  কাঁচামরিচ ,  পেঁয়াজ ,  টমেটো ,  গাঁজর আর রুটি মিলে যেন একটা গোলাকৃতি ফুল হয়ে তাদের দিকে তাকিয়ে সূর্যমুখী হাসি হাসছে ।  আয়েশ করে খেতে খেতে সাজ্জাদ তারিফ করে তার রান্নার ।   
 - বহুদিন পর এত মজার পিজা খাইলাম বুঝলা ?  পিজা হার্টের পিজা খায়া অভক্তি ধইরা গেসিলো ।  
কামরুলও তার কথায় সম্মতি জানিয়ে মাথা নেড়ে বলে ,  
 - সামনের শুক্কুরবারে তোমারে আমরা রান্না কইরা খাওয়ামু ।  
  ( ৫ ) 
দেখতে দেখতে শুক্রবার এসে যায় ।  ছুটির দিনে স্বাভাবিকভাবেই তারা একটু বেশি বেলা পর্যন্ত ঘুমোয় ।  তবে আজ তাদের একটু সকালে ওঠার তাড়া ।  কবীরকে রান্না করে খাওয়াতে হবে ।  সকাল নয়টায় এ্যালার্ম দেয়া ছিলো ,  কিন্তু ঘুম ভেঙে যায় সাড়ে আটটাতেই কবীরের উল্লসিত চিৎকারে ।  
 - ইয়াহু !  আমি সার্ক স্কলারশিপ পেয়েছি ।  ওহ এতদিন পর সাড়া মিললো !  
ঘুমচোখে বিরক্তি জড়িয়ে তারা তাকায় কবীরের দিকে , 
 - কী পাইছো ? 
 - সার্ক স্কলারশিপ ।  
কবীর বৃত্তান্ত বলতে থাকে এটা পেতে তাকে কত কষ্ট করতে হয়েছে ,  এবং এর ফলে সে কী কী সুফল ভোগ করবে ।  
 - ভালা করছো ।  আমিও অবশ্য বৃত্তি পাইছিলাম কেলাশ ফাইভে থাকতে ।  
মিনমিন করে বলে অপ্রতিভ হয়ে যায় কামরুল  ।  সার্ক স্কলারশিপের সাথে যে সেটা তুলনীয় না তা বেশ বুঝতে পারে ।  আর তাছাড়া বৃত্তি পাওয়ার কথাটাও মিথ্যে ।  সে কবীরকে রূঢ়ভাবে অগ্রাহ্য করে সাজ্জাদকে তাগাদা দেয় , 
 - ওঠেন মিয়া ,  বাজারে যাইতে হইবো না ?  আইজকা কবীররে স্পেশাল খানা খাওয়ামু ।  হ্যায় বিত্তি পাইছে ।  
সাজ্জাদ আনমনা মুখে বসে থাকে ।  কবীর হাসে ।  
 বাজার করে আসবার পরে এবার রান্না করার পালা ।  বুয়া আজকে আসতে পারবে না ,  তাই তারা ঠিক করেছে দুজন মিলেই রান্নাপর্ব সারবে ।  রান্নাঘরে সবজি আর মাংস কাটতে কাটতে সকল হীনবোধ ছাপিয়ে তাদেরকে হামলে ধরে ভীষণ ক্ষুধা ।  এত ক্ষুধা কখনও পায়নি তাদের ।  
 - তাড়াতাড়ি হাত চালাও মিয়া ।  ক্ষিদায় ছটফট করতাছি । 
কামরুলের তাগাদার জবাবে সাজ্জাদ জানায় যে সেও ভীষণ ক্ষুধায় আক্রান্ত ,  এমনটা নাকি সে কোনদিন অনুভব করে নি ।  
  - আপনাদের কাজে হেল্প করতে পারি ?  উৎসুক কণ্ঠে আগ্রহ প্রকাশ করে কবীর ।  কামরুল  আর সাজ্জাদের তর সইছিলো না ,  তাই কাটাকুটির পর্ব ত্বরাণ্বিত করবার জন্যে তারা কবীরকে স্বাগত জানায় ।   
 চটপটে ছেলে কবীর ।  অন্য সব কাজের মতো সবজি এবং মাংস কর্তনের ক্ষেত্রেও সে পিছু ফেলে দেয় তাদের দুজনাকে ।  তারা মনে মনে গজগজ করতে থাকে ।  হঠাৎ একটা দুর্ঘটনা ঘটে ।  পেঁয়াজ কাটতে গিয়ে আঙ্গুল কেটে ফেলে কবীর ।  
 - উফ ! 
মৃদু আর্তনাদ করে ওঠে সে । 
 - কী হইছে ? 
 - হাত কেটে ফেলেছি । 
 - কই দেখি ? 
সাজ্জাদ আর কামরুল বিস্ফোরিত চোখে তাকিয়ে থাকে ।  এমন জিনিস দেখার জন্যে তারা প্রস্তুত ছিলো না ।  কবীরের আঙুল বেয়ে রক্তের ধারা বইছে ,  সে রক্তের রঙ নীল !  
 - এভাবে কি দেখছেন ?  স্যাভলন ট্যাভলন আছে কী না দেখেন না ! 
কবীরের হাত বেশ অনেকটাই কেটে গেছে ! 
 - তোমার রক্তের রঙ নীল ! 
বিমূঢ় কণ্ঠে বলে সাজ্জাদ ।  কামরুলও হা করে তাকিয়ে দেখছে ।  
 - কী বলেন এইসব ?  এটা মশকরা করার টাইম হলো ? 
রেগে যায় কবীর ।  সে লাল রঙই দেখছে ।  রক্তের রঙ নিয়ে এসময় কেন তারা ফাজলামো করছে বুঝে উঠতে পারে না । 
সাজ্জাদ আর কামরুলের মনে পড়ে যায় ছোটবেলায় স্কুলে শেখা ফ্রেজ এ্যান্ড ইডিয়মসের কথা ।  ব্লু ব্লাড !  নীল রক্ত ।  অভিজাত ঘরের সন্তানের রক্তপ্রবাহ দেখার জন্যে তারা এগিয়ে এসে ঘিরে ধরে তাকে ।  নীল রক্তের সুবাসে তারা মাতোয়ারা হয়ে যায় ।  এমন গন্ধ কামরুল কোথাও পায় নি ।  রোখসানার স্তনউপত্যকায় মুখ গুঁজে দিয়ে সে পাগল হতো ,  এ গন্ধ তার চেয়ে অনেক বেশি তীব্র ,  সম্মোহনী ,  আকর্ষক ।  সাজ্জাদও এমন গন্ধ কোথাও পায় নি ।  বেতন পাওয়া কড়কড়ে টাকার নোট আর কাপড়ে রাখা ন্যাপথালিনের গন্ধে সে নেশা খুঁজে পেতো ।  এ গন্ধের কাছে সেসব কিছুই না ।  ঘোরগ্রোস্ত জিন্দালাশের মতো তারা টলতে টলতে এগুতে থাকে ।  বটিটা দিয়ে এক পোঁচে কেটে ফেলে কবীরের গলা ।  অবিরাম ধারায় নীল রক্ত বের হতে থাকে ।  আরো ভালো করে দেখার জন্যে বটিটায় চাপ দিয়ে গলা থেকে মাথা খণ্ডিত করে ফেলে ।  নীলের প্রবাহে সারাঘরে সৌরভ ছড়িয়ে পড়ে ।  সারা ঘর প্রজ্জ্বলিত হয় উজ্জ্বল নীল আলোতে ।  নীল আলো আর রক্তে স্নাত হয়ে তারা কবীরের বাকি অঙ্গপ্রতঙ্গগুলোও কাটতে থাকে বেভুলের মতো ।  
 - আজকে খাওনটা ভালো জমবো ভাই ।   
সোৎসাহে সাজ্জাদ জানায় কামরুলকে ।  কামরুল তখন কবীরের দেহ খন্ড - বিখণ্ড করতে ব্যস্ত ।  এখন তারা বুঝতে পারছে কিসের এত ক্ষুধা জমে ছিলো তাদের ,  কেন তারা এত ক্ষুধার্ত ছিলো ।  নীল রঙের এমন নেশা ,  তাদের জানা ছিলো না ।  কলেজে থাকতে কামরুল  একবার একটা গলাকাটা লাশ দেখেছিলো ।  তা থেকে লাল রঙের  ভীতিকর রক্ত বইছিলো ।  আর এখন .  .  .  এই নীল রঙ তাদের ক্ষুধা ,  যৌনতা ,  রুচি ,  গর্ব সব বাড়িয়ে দেয় ।  কাটাকাটি শেষ হলে একটা বড় গামলায় শরীরের অঙ্গপ্রত্যঙ্গগুলো রেখে ক্ষুধার্তের মতো গিলতে থাকে তারা ।  কবীরের নাক ,  কান ,  গলা ,  লিভার ,  কিডনী ,  হাত ,  পা সব খেয়ে শেষ করে ফেলে মুহূর্তের মধ্যে ।  
 মাথাটা ওভেনের মধ্যে রেখে দেয় পরে খাবে বলে ।  ওটাই সবচেয়ে আকর্ষনীয় অংশ ।   নীলখেলা স্থগিত রেখে তারা দাবা খেলতে বসে ।  তবে এবারের বোর্ড সাজানো  অন্যবারের চেয়ে অনেক আলাদা ।  শুধু একটি রাজা এবং একটি মন্ত্রী নিয়ে খেলছে তারা ।  সাদা - কালো গুটির কোন প্রভেদ নেই সেখানে ।  মেঝেতে গড়িয়ে পড়া রক্ত গুটিতে এবং বোর্ডে মেখে নীলাঞ্চল বানিয়ে ফেলে ।  কোন নিয়মের তোয়াক্কা না করে  ইচ্ছেমত তারা চেক দিতে থাকে একে অপরকে ,  ইচ্ছেমত জিততে থাকে ।  এভাবে তারা যখন জয়শিকারে মগ্ন ,  তখন ওভেন থেকে কবীরের মাথাটা গড়িয়ে তাদের কাছে এসে বলে , 
  " বিশ্বাস করেন ভাই ,  আমার রক্তও লাল !  " 
   ( নাম প্রকাশে অনিচ্ছুক একজন ইনসমনিয়াকের দ্বারা অনুপ্রাণিত হয়ে এই গল্প লেখা ।   ) 
                            
                    




মিতিন আর আমি

 মিতিন  ছোট্ট একটা সরিষাবীজের আকৃতি নিয়ে পৃথিবীর বিশাল কর্মযজ্ঞে নিজেকে অধিষ্ঠিত করার আগ্রহে চুপচাপ শুয়ে আছি এমনিয়োটিক ঝুলির ভেতর ।  একটু ভয় ভয় করছিলো অবশ্য ,  কিন্তু প্লাসেন্টার মাধ্যমে যখন মায়ের শরীরের সাথে সংযুক্ত হলাম ,  খাদ্য এবং পুষ্টির অবাধ যোগানে ভয়টা কেটে গেলো ।  এই অবস্থায় আমাকে বলা হয় এমব্রায়ো ।  কী সব বিটকেলে যাচ্ছেতাই নাম রে বাবা !  আর তোমরা বড়রা আমার কথা শুনে এমন গোলগোল চোখ করে তাকিয়ে থেকোনা তো !  পঞ্চম সপ্তাহের মধ্যেই আমার ফুসফুস ,  মস্তিষ্ক ,  হৃৎপিন্ড ,  স্পাইনাল কর্ড তৈরি হয়ে যাবে ।  একটা মানুষের মিনিয়েচার না হলেও মাইক্রোয়েচার তো বলা যেতে পারে আমাকে তখন নাকি !  আমি হয়তো বা এখন তোমাদের দৃষ্টিতে একটা এককোষী জীবের বেশি কিছু নই ,  তাই আমার এমন গড়গড় করে কথা বলায় তোমাদের ভারী গড়বড় হয়ে যাচ্ছে ।  বড়দের নিয়ে এই এক ঝামেলা ।  সবকিছুর শূলুকসন্ধান ,  তত্ত্বতালাশ তাদের করা চাই ' ই চাই !  যাও তো ,  আমাকে একটু বুঝতে দাও ব্যাপারস্যাপার ।  মায়ের শরীর থেকে খাদ্য আসছে আমার কাছে ।  আমার এখন লাঞ্চটাইম ।  বিরক্ত করো না ।  
 জীবনের প্রয়োজনে আমাকে খাপ খাইয়ে নিতে হয়েছে ,  চিনতে হয়েছে প্রথম আবাস ,  সুপেয় তরল ,  বন্ধু গ্রন্থিসমূহ ।  আমার ভেতরেও যে জীবনের অনুরণন বয়ে চলেছে ,  বাঁচার তীব্র আকুতি তোমাদের কারো চেয়ে কম নয় ,  তা কি তোমরা বোঝো ?  তোমরা না বুঝলেও মা ঠিকই বুঝবে ।  তবে মাকে আমি এখনও ঠিকঠাক বুঝে উঠতে পারি নি ।  যুগ যুগান্তর থেকে বয়ে আসা আদিম বুনো তথ্য আমাকে বাঁচার প্রেষণা যুগিয়েছে ,  মায়ের কথা জানিয়েছে ।  শুনেছি মাকে ছাড়া নাকি আমাদের মত প্রাকপ্রাণীপর্বের জীবেরা একদম থাকতে পারে না ।  ব্যাপারটা শুধুমাত্র খাদ্য আর পুষ্টির নিশ্চিত নির্ভরতা আছে বলে নয় ,  তাহলে তো কেমন যেন দেয়া - নেয়ার মত হয়ে গেলো ।  এটা আরো গভীর এবং অসম্ভব প্রভাববিস্তারী ।  সামনের দিনগুলোতে জানতে পারবো ।  আমি আগ্রহ নিয়ে অপেক্ষা করছি ।   
 আমি  আর মাত্র দুই দিন পর মিতিনের প্রথম জন্মদিন ।  প্রথম জন্মদিনে বেশ ঘটা করে আয়োজনের ব্যবস্থা করা হয়েছে ।  সবার এক আবদার - খাওয়াতে হবে ।  সে খাওয়ানো যাবে ।  দু : খের বিষয় এত আয়োজন - আনন্দের কোন স্মৃতিই তার থাকবে না পরবর্তীতে ।  এক বছর বয়সের স্মৃতি কি মানুষের মনে থাকে ?  গত একবছরে আমার জীবন পাল্টে গেছে অনেকটাই ।  পাল্টাবে না কেন !  বাবা হওয়া কী যে সে কথা ?  আগে বাসায় ফিরতে দেরী করতাম মাঝেমধ্যেই; ইচ্ছে করেই ।  আর এখন মনটা ছটফট করে কখন বাসায় গিয়ে আমার ছোট্ট জীবন্ত পুতুলটাকে কোলে নেবো ,  আদর করবো ।  লোকে বলে ও নাকি দেখতে একদম আমার মতই হয়েছে ।  বেশ ভালো লাগে শুনতে ।   " রক্তের বন্ধন "   " নাড়িছেঁড়া ধন "  এসব শব্দের মানে এখন বেশ বুঝতে পারি আমি ।  আগে কেমন অতি নাটুকেপনা আর কৃত্রিম আবেগের সমন্বয় মনে হতো শব্দগুলোকে ।  রাতের বেলা ঘুম ভেঙে বাজে স্বপ্ন দেখে কিংবা পেটব্যথায়; কে জানে ,  মিতিন যখন করুণ স্বরে কেঁদে ওঠে ,  তখন তাকে কোলে নিয়ে হাঁটার সময় বুঝি ,  রক্ত বস্তুটা কত শক্ত সূতোয় বাঁধতে পারে পরস্পরকে ।  এই যে একবছর কেটে গেলো তার জন্মের ,  গত এক বছরে একটা বোধ আমাকে ঋদ্ধ করেছে ।  আগে একটা বছর পেরিয়ে গেলে অজান্তেই দীর্ঘশ্বাস পড়তো ।  মৃত্যুর দিকে এগিয়ে যাওয়া হলো আরো একধাপ ।  আর এখন ?  এখন মনে হয় আমার মেয়ের বয়স যত বাড়ছে তা যেন আমার জীবনসম্ভারে ধনাত্মক প্রাণচিহ্নের আকারে যুক্ত হচ্ছে ।  গত একবছরে আমার বয়স এক বাড়লেও তা মৃত্যুমুখী ছিলোনা ,  ভীষণভাবেই জীবনমুখী ।  
 মিতিন  আরেব্বাহ !  আমার নাক ,  মুখ ,  আঙুল ,  পায়ের পাতা তৈরি হয়ে গেছে ।  আকারও পেয়েছে বেশ সুন্দর ।  অবশ্য বড় মানুষেরা বলে এই পর্যায়ে নাকি এলিয়েনের মতো লাগে দেখতে ।  এলিয়েনরা দুষ্টু ।  আমার মনটা তাই একটু খারাপ ।  আরো একটা ব্যাপার নিয়ে বিব্রত ,  ব্যাঙাচির মত একটা লেজ গজিয়েছে আমার ।  উটকো জিনিসটাকে মোটেই সহ্য হচ্ছে না ।  যদি ওটা থেকেই যায় ভুমিষ্ট হবার পরেও ?  বাবা - মা কি তখন আমাকে এখনকার মতো করে এত যত্ন করবে ?  এই যে তারা এখন রিক্সায় চড়লে ভাঙা রাস্তা এড়িয়ে চলে ,  সাবধানে চালানো নিয়ে রিকশাঅলার সাথে ঝগড়া করে ,  সামনে কোন স্পিডব্রেকার থাকলে ঝাঁকুনি এড়ানোর জন্যে মা দাঁড়িয়ে যায় ,  মাথাব্যথা হলেও আমার ক্ষতি হতে পারে ভেবে ঔষধ খায় না ,  এই যে আমাকে নিয়ে বাবার এত দুশ্চিন্তা ,  মাসে মাসে চেক - আপ ,  গাদাগাদা ঔষধ কেনা ,  এতকিছুর পরে যদি দেখে যে আমি লেজঅলা কিম্ভূত একটা প্রাণী ,  তখন কী হবে ?  মনমরা হয়ে আছি কদিন ধরে এ কথাটা ভেবে ।  
 যাক !  লেজটা খসে গেছে অবশেষে !  ছোটছোট দাঁতও গজিয়েছে আমার ।  ইচ্ছে করে কুটকুটিয়ে কামড় দেই সবাইকে ।  এখানে কামড়ানোর মত তেমন কিছু নেই ।  আচ্ছা ,  বড় হয়ে নেই দাঁড়াও !  হৃৎপিন্ডটা সারাক্ষণ প্রবল গতিতে স্পন্দিত হতে থাকে ।  বেশ মজা লাগে আমার ।  সারাক্ষণ যেন ড্রামস বাজছে ।  আমি এখন চোখ পিটপিট করতে ,  হাত নাড়াতে পারি ।  আঙুল বাঁকানোটাও শিখে গেছি ।  সপ্তাহখানেক এভাবে বেশ মৌজে কাটলো ।  তারপর একদিন দেখি কী ,  তাজ্জব ব্যাপার !  আমি রেগে গেলে ,  বিরক্ত হলে তাও প্রকাশ করতে পারছি !  সেদিন যখন বাবা রাত করে বাসায় ফিরে মায়ের সাথে ঝগড়া করছিলো ,  আমার রাগ হচ্ছিলো খুব ।  রেগেমেগে কিছু বলবো ভাবতেই দেখি যে আমার চোখ কুঁচকে আসছে বিরক্তিতে !  এ এক দারুণ নতুন ব্যাপার ।  এখন থেকে আমার সামনে বাবা - মা কোন ঝগড়াঝাটি করলে এভাবে খুব বকে দেবো ।  আরো একটা বিষয় নিয়ে আমি সন্তুষ্ট ।  আমাকে এখন আর এলিয়েনদের মত দেখায় না ।  এবার যখন আল্টাসনোগ্রাম করতে গেলো ,  ভীষণ উত্তেজিত ছিলাম আমি ।  বাবা - মার সাথে যোগাযোগের এ মাধ্যমটা বেশ পছন্দ আমার ।  তারা আমাকে দেখছে !  কী দারুণ !  একটু সাজুগুজু করতে পারলে ভালো হতো ,  কিন্তু সে সুযোগ তো নেই ,  তা নিয়ে আর ভেবে কী হবে !  আমি স্পষ্ট বুঝতে পারলাম তাদের দুজনের আবেগটুকু ।  আনন্দাশ্রু লুকোনোর ছল করে অন্যদিকে তাকানো ,  কী ছেলেমানুষ আমার বাবাটা !  
 আমি   যতই দিনটা এগিয়ে আসছে ,  আমার মানসিক অস্থিরতা তত বাড়ছে ।  মাঝেমধ্যে মনে হয় অনন্তকাল ধরে অপেক্ষা করে আছি ।  মাতৃগর্ভে শিশু থাকা অবস্থায় হবু বাবারা অনেকসময় মানসিক বিপর্যয়ে পতিত হয় ।  আমার ক্ষেত্রে অবস্থাটা বিপর্যস্ত না হলেও খুব একটু ভালোও না ।  নানারকম আশঙ্কা আর উদ্ভট চিন্তায় মন ভারাক্রান্ত হয়ে থাকে ।  তিথির পেটে হাত দিয়ে আমার অনাগত সন্তানের  ' কিক '  অনুভব করা এখন আমার শ্রেষ্ঠ বিনোদন ।  কখনও কিক দিতে দেরী হলে বা কমজোরী কিক হলে মুখ শুকিয়ে আমসি হয়ে যায় ।  গত ১৪ই ডিসেম্বর দিনটা যা গেলো না !  সকাল থেকে প্রায় চার ঘন্টা বাচ্চার নড়াচড়ার কোন লক্ষণ নেই ।  ওর মায়ের তো কাঁদোকাঁদো অবস্থা ।  দুপুর ১২টার পর সিদ্ধান্ত নিলাম আর অপেক্ষা নয় ,  আর কোনো ঝুঁকি নেয়া চলবে না ।  রবি ফুপার গাড়িটা ধার করে হাসপাতালে ছুটলাম ।  বেছে বেছে ওইদিনই যে কেন শুক্রবার পড়লো !  আশেপাশের ডেল্টা আর সেলিনা হসপিটালের ইমার্জেন্সি বন্ধ ।  ছুটতে হলো সেই গ্রিন লাইফে ।  ডাক্তার এসে পরীক্ষা নিরীক্ষা করে বললেন বেবির হার্টবিট নরমালের তুলনায় বেশি ।  সম্ভবত অক্সিজেন কম পাওয়াতে এমন হচ্ছে ।  এ্যামনিয়োটিক কর্ডের অবস্থানগত পরিবর্তনে এমন হতে পারে ।  অক্সিজেন দিতে হবে তিথিকে ।  অবশেষে অক্সিজেন দেয়ার পর সবকিছু স্বাভাবিক হলো ।  সস্তা ঘিঞ্জি ওয়ার্ডে সারাক্ষণ তিথির সাথে কাটিয়ে দিনটা অবশ্য খারাপ গেলো না একেবারে ।  আগত মাতৃসম্ভাবনা ,  স্বস্তিদায়ক অক্সিজেন আর সবার সামনে নির্লজ্জের মত হাত ধরে থাকা ,  ফাঁকতালে একটা চুমু সব মিলিয়ে তার মুখে এক আশ্চর্য আনন্দ আভা খেলা করছিলো ,  যা আগে কখনও দেখি নি ।  
 সামনের মাসটা যেন কতদূর !  আল্টাসনোগ্রামের রিপোর্টে লেখা আছে সম্ভাব্য তারিখ ৮ থেকে ১৮ই জানুয়ারির মধ্যে ।  ইদানিং আমার কেন যেন মনে হচ্ছে সন্তানকে দেখে যাবার সৌভাগ্য নেই আমার ।  তার আগেই ভয়ানক কিছু একটা ঘটবে ।  আমি মারা যাবো ।  এরকম অবশ্য অনেকদিন ধরেই মনে হচ্ছে ,  তবে তীব্রতাটা খুব বেশি আজকাল ।  
 আমাদের সন্তানের নাম কী দেবো সব বাবা - মার মতই আমরাও সেটা নিয়ে ভাবছিলাম খুব ।  কত সাহিত্যিভরা ,  দুষ্টুমী মাখা দেশী ,  ইরানি ,  আরবী ,  ইতালিয়ান ,  ইংরেজি শব্দ মাথায় আসে ,  কোনটাই আমাদের নিরীখ পার হয়ে চুড়ান্ত হতে পারে না ।  একদিন হঠাৎ করেই নাম নিয়ে চিন্তা ভাবনার অবসান ঘটলো ।  কবিবন্ধু শিরীষের ফেসবুক স্ট্যাটাস থেকে মিতিন নামটা পেলাম ।  রবিন্দ্রনাথ ঠাকুরের তৈরি শব্দ ,  যার অর্থ বন্ধু ।  নামটা আমাদের দুজনেরই খুব পছন্দ হয়ে গেলো ।  ঠিক করলাম ,  ছেলে হোক বা মেয়ে ,  ডাকনাম এটাই হবে ।  
 অবশেষে সেই দিনটি এলো !  সকাল ছটায় তিথি আমার ঘুম ভাঙিয়ে জানালো যে তার পেইন হচ্ছে ।  আমি তার চোখমুখ দেখেই বুঝলাম হাসপাতালে নিতে হবে ।  বাসার সবাই তড়িঘড়ি করে প্রস্তুত হয়ে গেলো ।  গাড়িও রেডি ।  গন্তব্য সেই গ্রিন লাইফ হসপিটাল ।  তিথির ডাক্তার চাইছিলো নরমাল ডেলিভারিই হোক ,  দুটো পর্যন্ত অপেক্ষা করতে বললেন ।  তখন বাজে কেবল দশটা ।  আরো চার ঘন্টা !  এদিকে তিথির পেইন দেখে আমার নিজেরও কেমন যেন লাগছে ।  মাথা ঝিমঝিম আর শরীর দুর্বল করতে লাগলো ।  একটু পানি দেয়ার জন্যে বেসিনের কাছে গিয়ে আমি এক অদ্ভুত কান্ড করলাম ।  পিতা হবার ঘন্টাকয়েক আগের টেনশনটা ফ্রেমবন্দী করে রাখতে সেলফোন দিয়ে কয়েকটা ছবি তুললাম নিজের ।  বুকের ভেতর ভীষণ তোলপাড় ।  মনে হচ্ছিলো হৃৎপিন্ডটা ছিটকে বের হয়ে আসবে ।  হার্টের কোন সমস্যা হলো নাকি কে জানে !  
 বেলা দেড়টার সময় তিথির ভাই ইশতিকে নিয়ে রক্তের ক্রসম্যাচিং করার জন্যে গ্রিন লাইফের আরেকটা ভবনে যেতে হলো ।   ' ও '  নেগেটিভ রক্ত খুব রেয়ার ,  তাই ডাক্তার বলেছে আগে থেকেই ডোনার রেডি রাখতে ।  বেলা ১ . ৩৮ এ আমার মা ফোন করে আনন্দমুখর উষ্ণ কণ্ঠে জানালেন  " হাসান তোর মেয়ে হয়েছে !  "  ।  খবর শুনেই আমি দৌড়ে ছয়তলা সিঁড়ি ভেঙে হাঁপাতে হাঁপাতে পৌঁছুলাম ওটিতে ।  আমার কোলে যখন মিতিনকে দেয়া হলো ,  সময় তখন ১ . ৪০ ,  তারিখ ৩ ' রা জানুয়ারি , ২০১৩ ।  
 মিতিন   এখন আমার ওজন কত জানো ?  আড়াই আউন্স ।  দৈর্ঘ্যে চার ইঞ্চি ।  দাঁড়াও দাঁড়াও !  এখন আমি পাঁচ ইঞ্চি দৈর্ঘ্যের পাঁচ আউন্স ওজনের একটা দশাসই শিশু !  গত দুই সপ্তাহে খুব দ্রুত বেড়েছি ।  মাথাটা ঘাড়ের ওপর শক্তভাবে সেঁটে থাকে ।  নরম কার্টিলেজগুলো ক্রমশ শক্ত হয়ে হাড়ে রূপান্তরিত হচ্ছে ।  প্লাসেন্টার সাথে সংযোগকারী নলটা অনেক দৃঢ় এবং পুরু ।  মাতৃগর্ভ জায়গাটা দিনদিন আরামদায়ক হয়ে উঠছে ।  মন ভালো থাকলে আমি নড়াচড়া করি ,  খেলি ।  তবে বেশিরভাগ সময়ই কাটে ঘুমিয়ে ।  না ঘুমিয়ে করবোই বা কী !  এত উষ্ণ ,  আরামদায়ক জায়গা আর কোথাও আছে !  আমার নড়াচড়াকে প্রথমে মা বুঝতে পারে নি ।  প্রথমে নাকি বোঝা যায় না অতটা ।  ছোট্ট প্রজাপতির হালকা করে ডানা ঝাপটানোর মত করে এতটুকু নড়েছি ,  আর মামনি ভেবেছে মনে হয় গ্যাসের কারণে পেট গুড়গুড় করছে ।  হাহা !  কী বোকা বলতো ?  ধীরে ধীরে আমি দ্রুত এবং জোরে নড়াচড়া করা শিখছি ।  একদিন মামনি বুঝে গেলো যে ওটাই আমি ।  বুঝতে এতো সময় লাগলো !  বড়দের নিয়ে আর পারা যায় না !  আমার সবরকম ইন্দ্রিয় অনুভূতি তৈরি হয়ে গেছে ।  স্বাদ ,  বর্ণ ,  গন্ধ ,  স্পর্শ ,  শ্রবণ সব বুঝি সব !  বড় হয়ে যাচ্ছি আমি ।  মামনিও এখন খুব বুঝতে পেরেছে যে আমি আর সেই ছোট্ট ব্যাঙাচিটা নেই ।  আমার সাথে কথা বলা যেতে পারে ,  গান শুনতেও খুব ভালোবাসি ।  গানের ব্যাপারটা অবশ্য বাবাই বেশিরভাগ সময় করে ।  কন্ঠ শুনেই বুঝতে পারি ওটা বাবা ।  মা আর বাবা ,  এই দুজনের কণ্ঠ আর কথা বলার ভঙ্গি সবার থেকে কী ভীষণ আলাদা !  
 বড় হচ্ছি ,  তাই জীবনযাপনের ধারাও পাল্টে যাচ্ছে ।  এখন আমি আর ছোটদের মত সারাক্ষণ ঘুমাই না ।  ঘুমের একটা রুটিন তৈরি হয়েছে ।  নতুন একটা ব্যাপার শিখেছি ,  হেঁচকি তোলা ।  প্রথমদিকে মা ভয় পেয়ে গিয়েছিলো ,  এটা আবার কেমনতর বিষয় ভেবে !  আমি নিয়মিত বিরতিতে হেঁচকি তুলে তাকে বুঝিয়ে দিই যে এটা অস্বাভাবিক কিছু না ।  মা দ্রুতই বুঝতে পারে ।  আমাকে সে না বুঝলে কে বুঝবে ?  
 আমি   এক হাজার টাকা খরচ করে পৃথিবীর সবচেয়ে সুন্দর চলচ্চিত্রটি দেখে আসলাম আজকে আমরা ।  চলচ্চিত্রটির দৈর্ঘ্য অবশ্য খুব কম ,  মিনিট পাঁচেক হবে ।  খরচটা সেই তুলনায় বেশি মনে হচ্ছে ?  মোটেও না ।  আল্টাসোনোগ্রাম মেশিনে যখন তার গুটিসুটি মেরে থাকা অস্পষ্ট হাত - পা দেখলাম আমার মনে তখন অনির্বচনীয় অনুভূতি ।  তিথির প্রেগনেন্সির শুরু থেকেই আমার ভেতর নানারকম অযৌক্তিক বাজে চিন্তা কাজ করা শুরু করেছিলো ।  আমার সন্তান ঠিকমতো আছে তো ?  ডাক্তাররা ডায়গনোসিস করতে কোন ভুল করে নি তো ?  স্বচক্ষে দেখার পর একটা বিশাল ভার যেন নেমে গেলো শরীর থেকে ,  সাথে ঝিরঝিরে প্রশান্তির হাওয়া আর গলায় দলা পাঁকিয়ে ওঠা কান্না ।  একটি শিশুকে পৃথিবীতে নিয়ে আসার দীর্ঘ প্রক্রিয়ার সাথে জড়িত জটিলতা এবং ঝুঁকির কথা ভেবে দুশ্চিন্তা করা অবশ্য এরপরেও থেমে থাকে নি ।  আমার শুধু সবচেয়ে খারাপ সম্ভাবনার কথাই মনে আসতো সবসময় ।  এমনিতে অবশ্য সব ঠিকঠাকই চলছিলো ,  মাঝখানে একবার চেক - আপের সময় দেখা গেলো তিথির শরীরে হিমোগ্লোবিন কম ।  হিমোগ্লোবিন কম থাকা মানে প্রসব - পরবর্তী রক্ত সংক্রান্ত জটিলতা সৃষ্টি হবার সম্ভাবনা অনেকাংশে বেড়ে যাওয়া ।  আয়রন ট্যাবলেট আর সুষম খাদ্যের প্রচেষ্টায় এক মাস পর হিমোগ্লোবিন কিছুটা বাড়লো বটে ,  তবে তা যথেষ্ট ছিলো না ।  ডাক্তারের পরামর্শে তাই প্রথমবারের মতো হাসপাতালে ভর্তি হতে হলো তাকে ।  আয়রন ইনজেকশন দিয়ে হিমোগ্লোবিন লেভেল বাড়াতে হবে ।  
 আমার মনে হয় ছেলেই হবে ।  যে কিক পায়ের !  এ ফুটবলার না হয়েই যায় না !  আর যদি মেয়ে হয় ,  তবে অবশ্যই সে নৃত্যপটিয়সী হবে ।  তার কিকের মধ্যে আমি এক ধরণের ছন্দ খুঁজে পাই ।  হয়তো বা এটা পিতৃমনের অতিকল্পনা ।  হোক না !  এইসব সুখকল্পনাই তো জীবনের স্বাদ !  ডান্স বিটের গান ছেড়ে দিলে সে খুব লাফায় ।  বিশেষ করে ব্রাজিলিয়ান একটা গান আছে এলিট স্কোয়াড সিনেমার  " মোরো দি দান্দো "  না কী যেন নাম ,  ওটা ছেড়ে দিলে তো দস্যিটা ঘুমিয়ে থাকলেও উঠে এক পাক নেচে নেবেই !  ওর ঘুম ,  জেগে ওঠা ,  নেচে নেয়া ,  খেলা করা ,  এসব আমার দৈনন্দিন জীবনের সাথে জরিয়ে গেছে ।  তবে নারী হওয়ার বিশেষ সুবিধার বলে তিথি বুঝতে পারে আরো বেশি কিছু ।  ওর হেঁচকি তোলা ,  হাই তোলা এসবও নাকি সে বোঝে !  জীবনে এই প্রথমবারের মত আমার মেয়ে হয়ে না জন্মানোর জন্যে দুঃখ হলো ।  
 সেদিন তিথির বাবার বাড়ি থেকে সবাই এসে শুভকামনামন্ডিত মিষ্টান্ন দিয়ে গেলো ।  সবাই ভালো ভালো খাবার খেলাম ।  ছবি তুললাম ।  আশীর্বাদ বা দোয়াতে আমার বিশ্বাস নেই ,  কিন্তু সেদিন আমার মনে হচ্ছিলো শুভার্থী অগ্রজদের আশীর্বাদ বা দোয়ার চেয়ে বেশি প্রার্থিত আর কিছু নেই ।  আমাদের চলার পথে আরো বেশ কিছুদূর বাকি ।  এখন আমি শুভ কোনকিছু থেকেই বঞ্চিত করতে রাজী নই নিজেকে ।  আজকের দিনটা তো বেশ ভালোই গেলো ।  সামনের দিনগুলোও যাবে তো ?  শুনেছি একসময় নাকি সবকিছু অসম্ভব রকমের দীর্ঘ মনে হতে থাকে ।  তেমন কিছু হবে নাকি ?  
 মিতিন   আমি এখন প্রায় ষোল ইঞ্চি লম্বা ।  ওজন তিন পাউন্ড ।  মাতৃগর্ভের আরামদায়ক দিন মনে হয় শেষের পথে ।  আমারও কেমন যেন হাঁসফাঁস লাগে ।  কম তো বড় হই নি ।  কবে তোমরা আমাকে পৃথিবীতে নিয়ে আসবে ?  এই ছোট্ট জায়গায় আমার শরীর যে আর আঁটে না !  মায়ের কাছে ঘ্যানঘ্যান করতে থাকি ।  আমার নড়াচড়া এখন বাইরে থেকেও টের পাওয়া যায় ।  আমি খুব অস্থির হয়ে গেছি ইদানিং ।  নড়াচড়া বেশি করছি ।  মামনির ঘুমের ব্যাঘাৎ হচ্ছে এজন্যে ,  বুঝতে পারছি ।  এছাড়া আমার চুল আর নখের জন্যেও তার সমস্যা হচ্ছে খেতে ,  হজমে ।  আরো দ্রুত ওজন বাড়ছে আমার ।  নড়াচড়ার জায়গা সীমিত হয়ে আসছে ।  কী ভীষণ আঁটোসাঁটো অবস্থা !  ভালো লাগছে না আর এ জায়গাটা ।  কবে আমি পৃথিবীর আলো দেখবো ?  কবে ,  কবে ,  কবে ?  এমনতর মানসিক দূরাবস্থার মধ্যে একটা ভালো ব্যাপার ঘটে গেলো ।  আমার শরীরের কুঁচকানো চামড়াগুলো সব ঝরে গেলো ।  এখন নিশ্চয়ই আলটাসনোগ্রামে আমাকে আরো ভালো আর স্পষ্ট আকৃতির দেখাবে ?  বাবা - মা নিশ্চয়ই খুব খুশি হবে ?  এই চিন্তাটা মাথায় আসার পর আমার মন ফুরফুরে হয়ে গেলো ।  
 শরীরের ভেতর নতুন কিছুর উপস্থিতি টের পাচ্ছি ।  কত্তগুলা নতুন রে !  এটাকে নাকি বলে ফ্যাটসেল ।  আমার শরীরের তাপমাত্রা নিয়ন্ত্রিত হবে এর মাধ্যমে ।  জিনিসটা নেহায়েৎ মন্দ না বোধ হয় !  
 নড়াচড়া এখন আর প্রায় করতেই পারি না ।  পারবো কী করে ?  প্রায় আঠার ইঞ্চির মতো লম্বা হয়ে গেছি ।  এতটুকু পেটে এত বড় একটা বাচ্চা কীভাবে নড়বে ?  বিরক্ত হয়ে মাঝেমধ্যে কিক দিই ,  এই আর কী ।  তবে পরিস্থিতি যতই খারাপ হোক না কেন ,  মানিয়ে নিয়ে নতুন কিছুতে মজে থাকার দক্ষতা আমাদের ,  মাতৃগর্ভের শিশুদের সহজাত ।  এখন মামনির পেটে বাবা টোকা দিলে আমিও পাল্টা কিক দিয়ে জানান দেই ।  এই খেলাটার নাম দিয়েছি টরেটক্কা খেলা ।  খুব মজা লাগে খেলতে ।  
 আমার ওজন এখন প্রায় সাত পাউন্ড ,  দৈর্ঘ্য ২০ ইঞ্চি ।  আর কতোকাল আমাকে এই অন্ধ গহবরে থাকতে হবে ?  আমার ফুসফুস ,  হৃৎপিন্ড ,  হাত ,  পা ,  চোখ সবকিছুই পৃথিবীতে আসতে প্রস্তুত ।  আর কত দেরী মা ?  কবে তোমার কোলে উঠবো বাবা ?  
 আমি   গতকাল রাতে বিচ্ছিরি কান্ড ঘটে গেছে ।  বাবা - মার সাথে সামান্য বিষয় নিয়ে ভীষণ তর্কাতর্কি ,  তিথি তাদের পক্ষ নেয়াতে তাকে যাচ্ছেতাই ভাষায় গালাগালি ।  বিয়ে করাটা আমার জীবনের সবচেয়ে বড় ভুল ,  এ কথাটা পুরুষতান্ত্রিক দম্ভে জানিয়ে তিথিকে তার বাপের বাড়িতে চলে যাবার আহবান জানালাম ।  বাবা - মা ' কেও তুচ্ছ এবং অজানা সব কারণে দায়ী করে গলা ফাটাতে লাগলাম ।  চরম বেয়াদবিটা করলাম শেষ পর্যায়ে ।  আমাকে তারা সোফায় বসিয়ে রেখে কী সব ইতং বিতং বোঝাচ্ছিলো ,  আমি ঝামটা মেরে উঠে এসে ঘরের দরোজা খোলা রেখেই একের পর এক সিগারেট টানা শুরু করলাম ভোঁসভোঁস করে ।  সিগারেট টানতে টানতে উত্তপ্ত মস্তিষ্কে বিবাহপরবর্তী পরাধীন জীবনে আটকে পড়ে এবং প্রাকবৈবাহিক স্বেচ্ছাচারিতা থেকে বঞ্চিত হয়ে কী ভুল করেছি তা সশব্দে জানান দিতে থাকলো আমার মন ।  আগেই বোঝা উচিত ছিলো বৈবাহিক জীবন আমার জন্যে না ।  আমি সিগারেট ,  হার্ড ড্রিংকস ,  হার্ড রক ,  ডার্ক থটস ,  ফ্লার্ট গার্লস এসব নিয়ে মজে থেকে ভার্চুয়ালি নিজেকে সেলিব্রেটি হিসেবে প্রতিষ্ঠিত করবো ।  কোন বাঁধনে বাধা পড়া কি আমার মানায় ?  সবার কী আর রুটিনমানা আটপৌরে জীবনে চলে ?  কোথায় গেলাম সেই আত্মবিধ্বংসী ,  নিহিলিস্ট ,  সেল্ফ স্যাডিস্টিক রেকলেস ছেলেটা ?  ল্যাপটপের সামনে পড়ে থাকা সিডিটা নিয়ে ভেঙে নিজের হাত কেটে রক্ত ঝরিয়ে এক মুঠো ঘুমের ট্যাবলেট মুখে পুরে তবেই আমার ঘুম এলো । পরদিন বাসায় ফিরলাম ইচ্ছে করেই দেরীতে ।  বাসায় ফেরার পথে এক সিএনজিঅলার সাথে ভাড়ায় বনিবনা না হওয়ায় তাকে যাচ্ছেতাই গালি দিয়ে গাড়িতে বেশ কয়েকটা ঘুষি মেরেছি ।  এর ফলে অবশ্য বেশ ব্যথা অনুভূত হচ্ছে ,  তবে রাগটা ঝাড়া গেছে এতেই খুশি ।  কালকে থেকে মেজাজটা বড্ড খিঁচড়ে আছে ।  
 বাসায় ফেরার পর তিথি গতকাল রাতের কথা ভুলে গিয়ে আশ্চর্য কোমল ব্যবহার করলো আমার সাথে ।  ব্যাপারটা কী ?  ও তো এমন মেয়ে না ।  বড্ড জেদ তার ।  ভেবেছিলাম টানা দুই দিন কোন কথাই বলবে না ।  কিন্তু যে কথা তার পেটে জমে আছে ,  যে কবিতার পঙক্তিতে তার শরীরে আশ্চর্য আবৃত্তি অনুষ্ঠান ,  তার ভাগীদার আমাকে না করে সে পারে কীভাবে ?  ভালোবেসে ডাকলো সে আমায় , 
 - শোনো .  .  . 
 - হু বলো ।  
কিছুক্ষণ নীরবতা ।  তার গালে লজ্জার রক্তিম দীপ্তি ।  আমি হঠাৎ করেই যেন বুঝে গেলাম সব ।  তার দিকে ভালো করে তাকিয়ে ব্যগ্র কণ্ঠে বললাম ,  
 - সত্যি ?  
 - হ্যাঁ সত্যি !  
  * 
আজ মিতিনের জন্মদিনে বায়োস্কোপের রিলের মতো পুরোনো সব ছবি ভাসতে লাগলো আমার চোখের সামনে ।  এই যে বদলে যাওয়া ,  এই যে উৎকন্ঠার প্রহর ,  এই যে টুকরো দুষ্টুমী ,  এই যে স্বপ্নভরা চোখ ,  প্রতীক্ষার যন্ত্রণা ,  মানসিক অবসাদ ,  অজানা আশঙ্কা ,  শুভাকাঙ্খীদের ভালোবাসা এসবকে আমি অস্বীকার করি কীভাবে ?  মিতিন যত বেড়ে উঠেছে আমি ততই ফিরে গেছি উৎসে ।  উচ্ছাসের উৎসাহে ।  আমার রাজকন্যাটা ,  আমার তোতোরো ,  মেরি পপিন্স তার অদৃশ্য ডানা দিয়ে যতই এগুতে থাকবে সামনে ,  যতবার তার জন্মদিন ফিরে আসবে ,  মৃত্যুর দিকে ধীরে এগিয়ে যাওয়া এই আমি বয়সের হিসেব তুচ্ছ করে বুড়ো থেকে প্রৌঢ় ,  প্রৌঢ় থেকে যুবক হয়ে বারবার ফিরে যাবো সেই উৎসমুখে ,  মৃত্যুকে অস্বীকার করে নতুন জীবনের আনন্দ আবিষ্কারে । 
     

                    




রোল নং - ৮১৬৬৬

 - আসতে পারি স্যার ?   - এসো ।  তোমার রোল নম্বর মিলিয়ে নিয়ে সিটে বসে পড়ো ।  আজ আমার বিশেষ একটি পরীক্ষা ।  পরীক্ষায় উত্তীর্ণ হবার জন্যে প্রস্তুতির অভাব নেই ।  রঙিন মার্কার পেন এনেছি রচনামূলক প্রশ্নের উত্তর লিখতে গিয়ে প্রশ্নটিকে আন্ডারলাইন করে পরীক্ষকের দৃষ্টি আকর্ষণের জন্যে ।  অংক এবং বিজ্ঞানের জন্যে ক্যালকুলেটর এবং জ্যামিতি বক্স তো আছেই ।  সবগুলো অধ্যায় বারবার করে রিভাইজ দিয়েছি ,  গাণিতিক সমস্যাগুলো অনুশীলন করেছি সযত্নে ।  প্রস্তুতিতে কোন ঘাটতি নেই ।  নীল রঙের চমৎকার একটা ফাইল কিনেছি এ্যাডমিট কার্ড ,  রেজিস্ট্রেশন কার্ড সযত্নে রাখার জন্যে ।  সাবধানের মার নেই ,  তাই সেগুলো লেমিনেটিং করে সুরক্ষিত করার পাশাপাশি ফটোকপিও করে রেখেছি ।  ফাইল থেকে এ্যাডমিট কার্ড বের করে আবারও রোল নাম্বারটা দেখে নিলাম ৮১৬৬৬ ।  এত বড় হলরুম ,  এত ছাত্র - ছাত্রী এসেছে পরীক্ষা দিতে ,  নিজের আসনটা খুঁজে পাওয়া কিছুটা মুশকিলই হবে ।  তাই পরীক্ষা পরিদর্শকের দ্বারস্থ হতে হয় আমাকে ।   - স্যার ,  আমার রোল নম্বর ৮১৬৬৬ ,  কোনদিকে সিটটা হতে পারে একটু বলবেন প্লিজ ?   - ৮১৬৬৬ .  .  . উমম পেছনের সারিতে দেখো ।   - ধন্যবাদ স্যার ।  ততক্ষণে পরীক্ষা শুরুর ঘন্টা পড়ে গেছে ।  এত সতর্ক প্রস্তুতি স্বত্তেও সবকিছু সুচারূভাবে শুরু না হওয়ায় কিছুটা বিরক্ত হই আমি নিজের প্রতি ।  অবশ্য এমন আশঙ্কা আগে থেকেই আঁচ করে দ্রুতলিখনের ব্যাপারে সজাগ ছিলাম যথেষ্ট ।  তাই যদি দশ মিনিট সময়ও নষ্ট হয় এখানে ,  তারপরেও বিশ মিনিট উদ্বৃত্ত থাকবে ,  এই আত্মবিশ্বাস আমার আছে ।  দৃপ্ত পদক্ষেপে এগিয়ে যাই আমি পেছনের সারির দিকে ।  আশেপাশেও নজর রাখি রোল নম্বরের ক্রম ঠিকঠাক চলছে নাকি বোঝার জন্যে ।  ৮১৬৫৫ .  .  . ৮১৬৫৬ .  .  . ৮১৬৫৭ .  .  .  এইতো এসে গেছি একদম পেছনের সারিতে ।  ওখানে একটা আসন ফাঁকা আছে ।  ওটাই আমার হবে ।   - এক্সকিউজ মি ,  একটু ভেতরে ঢুকতে দেবেন ?  আমার সিট ওখানে ।  পেছনের সারির সামনের ছাত্রটিকে বলি আমি ।  বলতে গিয়ে খেয়াল করি ৮১৬৬৪ এর পর আর কোন রোল নং সেখানে সাঁটানো নেই ।  নিশ্চয়ই কোন গড়বড় আছে এখানে ।  সবখানে শুধু অবব্যস্থাপনা !  বিরক্তি চেপে পরিদর্শকের দৃষ্টি আকর্ষণ করলাম ,   - এখানে তো সেরকম কোন রোল নেই স্যার ।  সম্ভবত কোন ভুল হয়েছে ।  আমি কি বসে পড়বো ?  - না ।  তার মানে তোমার সিট অন্য রুমে পড়েছে ।  তুমি পাশের রুমে চলে যাও ।  ওখানে পাবে ।  এ্যাই ছেলেমেয়েরা ,  তোমরা কেউ কথা বললে কিন্তু খাতা কেড়ে নেবো ।  তিনি আমার দিক থেকে মনোযোগ সরিয়ে নিলেন ।   - কিন্তু সিট প্ল্যানিংয়ে তো দেখলাম এই রুমেই আমার রোল আছে ।  গোঁ ধরে থাকি আমি ।   - আহ !  দেখতেই তো পাচ্ছো নেই ।  বকবক না করে পাশের রুমে গিয়ে দেখো না !  বিরক্তি প্রকাশ করেন তিনি ।  আমি রাগে গজগজ করতে করতে পাশের রুমের দিকে রওনা দেই ।  ইচ্ছে ছিলো ঠান্ডা মাথায় ভেবে চিন্তে সব প্রশ্নের উত্তর লিখবো ।  তা বোধ হয় আর হবার জো নেই ।  দ্রুত পা চালিয়ে আমি পাশের রুমে চলে যাই ।  এই কক্ষের পরীক্ষার্থীদের দেখে আমার একটু খটকা লাগলো ।  তারা সবাই বয়সে আমার চেয়ে বেশ বড় ।  দেখে মনে হয় বিশ্ববিদ্যালয় থেকে পাশ করে বেরিয়েছে অথবা ইতিমধ্যেই কর্মজীবনে প্রবেশ করেছে ।   - আপনি কি পরীক্ষার্থী ?  দরজার সামনে আমাকে ইতস্তত দাঁড়িয়ে থাকতে দেখে পরিদর্শক জিজ্ঞেস করলেন ।   - জ্বী ,  আমার রোল নং ৮১৬৬৬ ।   - কোথা থেকে এসেছেন ?  অদ্ভুত তো !  আমি কোথা থেকে এসেছি তা জেনে সে কী করবে !  মেজাজ চড়ে যায় আমার ।  রাগজনিত নীরবতায় যতি টানেন তিনিই ,   - পাশের রুম থেকে এসেছেন তো ?  হু ,  তাই হবার কথা ।  যান রোল খুঁজে নিয়ে বসে পড়ুন ।   - কোনদিকে হবে সিটটা স্যার ?   - আমাকে জিজ্ঞেস করছেন কেন ?  আপনি একজন ম্যাচিওরড গ্রাজুয়েট যুবক ,  সবকিছু জেনে আসাই কি ভালো না ?  এমনভাবে প্রশ্ন করছেন যেন আপনি মাধ্যমিক পরীক্ষার্থী !  - কিন্তু আমি তো তাই !  পরীক্ষার হলের কাঙ্খিত নীরবতা বিঘ্নিত হয় আমার চিৎকারে ।   - ওটা পাশের রুমের ব্যাপার স্যাপার ।  পাশের রুম থেকে এখানে এলে সবাই বড় হয়ে যায় ,  পরীক্ষাটাও পাল্টে যায় ।  যান ,  খুঁজে নিয়ে বসে পড়ুন ।  সবাইকে ম্যালা বিরক্ত করেছেন ।  লোকটা কী বলছে এসব !  পাশের রুম থেকে এখানে এলে বয়স বেড়ে যাবে কেন !  পরীক্ষা পাল্টে যাবে কেন ?  তবে ব্যাপারটা একটু ইতিবাচকভাবেও ভাবা যায় ,  এখানে এখন সরকারী কর্মচারী নিয়োগ পরীক্ষা হচ্ছে ,  আর ওখানে হচ্ছিলো সেকেন্ডারি স্কুল সার্টিফিকেট এক্সাম ।  এখানে যেহেতু বিসিএস পরীক্ষার্থী হিসেবে আমাকে দেখা হচ্ছে ,  তার মানে এসএসসিতে উত্তীর্ণ হয়ে গেছি ইতিমধ্যেই !  নাকি আমি পাশের রুমে চলে গেলে আবারও এসএসসি পরীক্ষার্থী হয়ে যাবো ?  ব্যাপারটা একটু খতিয়ে দেখা দরকার !   - স্যার আমি একটু আসছি পাশের রুম থেকে ,  আমার সিট মনে হয় সেখানেই ,  খেয়াল করি নি ।  কোনকিছুই পরিবর্তিত হয় নি ।  ছাত্রছাত্রীরা গভীর মনোযোগের সাথে পরীক্ষা দিচ্ছে ।  পরিদর্শক শিক্ষক চা খেতে খেতে গল্প করছেন নতুন একজনের সাথে ।   - কী চাই এখানে ?  আমাকে দেখে তিনি প্রশ্ন করলেন ।  তার বোলচাল আমার পছন্দ হলো না মোটেও ।  স্কেলটাকে ছুরির মতো বাগিয়ে ধরে তার সামনে তেড়ে গেলাম ।  আমাকে দেখে সে আর্তনাদ করে উঠলো আতঙ্কে ।   - ছুরিটা সরাও ,  ছুরিটা সরাও !  আমি অবাক হয়ে আবিষ্কার করলাম যে সত্যিই আমার হাতে স্কেলের বদলে ছুরি ,  জ্যামিতি বক্সের বদলে পিস্তলের খাপ ,  এ্যাডমিট কার্ডের ফাইলটা খুলে দেখি সেখানে ছোট ছোট কাগজে প্রশ্নের উত্তর লিখে রাখা ।  প্রশ্নগুলোর উত্তর দেখে বুঝতে পারি ,  এগুলো মাধ্যমিক পরীক্ষার না ,  উচ্চমাধ্যমিকের ।  চুলে সিঁথি কেটে ,  বাবার হাত ধরে ফাইল পত্র ,  জ্যামিতি বক্স বুকে আগলে ধরা ছেলেটা মাধ্যমিক পরীক্ষা দেয়ার দুই বছর পরে উচ্চমাধ্যমিক দিতে গিয়ে তাহলে এভাবে পরিবর্তিত হয়েছিলো !  স্কেলের বদলে ছুরি ,  এ্যাডমিট কার্ডের ফাইলে নকল ,  শিক্ষককে হুমকি ।  এসেই যখন পড়েছি ,  পরীক্ষাটা দিয়েই যাই !  অবাক হয়ে লক্ষ্য করলাম ,  মাধ্যমিকের মতো উচ্চমাধ্যমিকেও আমার রোল ৮১৬৬৬ ।  অবিশ্বাস্য কোন কাকতাল ?  হয়তো বা !  তবে এবারও আমার রোল খুঁজে পেলাম না কোথাও ।  আবারও আমার ভেতর শঙ্কা কাজ করতে লাগলো ।  রিলাক্স ভাবটা কেন যে এসেছিলো !  মিনিট বিশেক নষ্ট হয়ে গিয়েছে ইতিমধ্যেই ।  আধা ঘন্টা পার হয়ে গেলে রুমেই ঢুকতে দিবে না আমি যদ্দুর জানি ।  আমি হন্তদন্ত হয়ে পাশের রুমে চলে যাই আবার ।   - কী ,  রোল পান নি এখনও ?   - না !  কোথায় পাই বলেন তো ?   - ঈশ্বরই জানেন ।   - ঈশ্বর ?  তিনি এখন কোথায় আছে বলতে পারবেন ?   - তিনি ?  আপাতত এই পরীক্ষার জন্যে ঈশ্বরের শরণাপন্ন হতে আপনি বিভিন্ন মন্ত্রনালয়গুলোতে খুঁজে দেখতে পারেন ।   - কিন্তু সে সময় কোথায় আমার !  অতদূর গিয়ে আবার ফিরে আসতে আসতে পরীক্ষাই তো শেষ হয়ে যাবে ।   - কী যে বলেন !  ঈশ্বর দয়ালু ।  তার অধম বান্দাকে এত ঝামেলা পোহাতে হোক তা তিনি বা তারা নিশ্চয়ই চাইবেন না !  আপনি পাশের রুমে গিয়ে দেখুন কোন না কোন ঈশ্বর নিশ্চয়ই বসে আছেন ।  ফাইলের ভেতর জ্যামিতি বক্স আর এ্যাডমিট কার্ড ঠিকমতো আছে কী না নিরীখ করতে গিয়ে দেখি সেখানে এখন অন্য কিছু !  কাড়ি কাড়ি টাকা ।  ঈশ্বরের জন্যে অর্ঘ্য নিবেদনের নিমিত্তে আমি ছুটে যাই পাশের ঘরে ।  পাশের ঘরটা অনেক বড় ।  দিগন্তবিস্তৃত তার সীমারেখা ,  সেখানে ঘরের ভেতর আরো ঘর ,  ছাদে যাবার জন্যে প্যাচানো সিঁড়ি কোথায় যাবো থই না পেয়ে আমি দিকশূন্য হয়ে ঘুরতে থাকি ।  চিৎকার করে ডাকতে থাকি ঈশ্বরের বিভিন্ন নাম ধরে ।  এই ঈশ্বরেরা নিরাকার নয় ।  তারা কদাকার এবং ক্রীড়াপ্রিয় ।  তারা আমাকে দেখা দিতে গিয়েও দেন না ।  লুকিয়ে যান ।  এত বড় ঘর ,  এত এত খোপ খোপ উপকক্ষ ,  রক্তে প্লাবিত মেঝে ,  ধোঁয়াকূন্ডলিত সিঁড়ি ,  আমি কোথায় যাই !  হুমড়ি খেয়ে পড়ি রক্তাপ্লুত মেঝের ওপর ।  রক্তের ঘ্রাণটা খুব চেনা কারুর মনে হয় ,  কিন্তু ওসবে তোয়াক্কা করে কে !  আমি ধর্মভীরু ,  বিশ্বাসী মানুষ ।  ঈশ্বরকে খুঁজে ফিরছি ।  আর কে না জানে ঈশ্বরের আরাধনা করতে রক্ত বলি দেয়া অতি পূন্যের কাজ !  আমার সামনে আরেকজনকে দেখছি ,  সেও ঈশ্বরকে খুঁজে বেড়াচ্ছে ।  দৌড়ে গিয়ে তাকে ধরে ফেলতে গিয়ে খেয়াল করলাম সেও আমার দিকে তেড়ে আসছে ।  আমাদের দুজনের মুখেই হিংস্রতা ,  রক্তের লোভ ,  প্রতিদ্বন্দ্বীকে নিকেষ করার রোখ !  এ খেলা দেখতে ঈশ্বর এবং তার অনুচরেরা কুয়াশাপর্দা ,  রক্তসিঁড়ি আর বীর্যকক্ষ থেকে বের হয়ে আসেন ।  আমাদের দুজনের মধ্যে প্রবল লড়াই হতে থাকে ।  সে আমার গলা চেপে ধরে লৌহদৃঢ় আঙ্গুলে ।  আমি তার মুখে বেদম ঘুষি মারি ।  সে আমার ঠোঁট থেতলে দিতে চায় ,  আমি তার মাথা সজোরে ঠুকে দেই দেয়ালে ।  সে দম হারিয়ে হাঁপাতে থাকে জিভ বের করে ,  আমি ছুরি দিয়ে তার জিভ কেটে নিয়ে তাকে উবু করে চতুষ্পদ প্রাণীদের মত করে হাঁটিয়ে নিয়ে ব্যক্তিগত ঈশ্বরের কাছে নিয়ে যাই বলিদানের উদ্দেশ্যে ।  তার গলায় ছুরিটা চালিয়ে দিলে ঘরের রক্তাক্ত মেঝের রঙ আরো গাঢ় হয় ।  তবে ঈশ্বরেরা বরাবরই খেয়ালী ।  তারা খেলা এবং বলিদান সাঙ্গ হলে অন্যান্য পুজারীদের দিকে চলে যান ।  কেউ হয়তো ডাকছে তাদেরকে আরো বেশি পরিমাণ ভক্তি এবং অর্ঘ্যের সমন্বয়ে ।  আমি আবারও ছুটতে থাকি বিশাল ঘরটাতে ,  এলোমেলো ।  ঈশ্বরের দেখা পাওয়া কী সোজা কথা !  এ ঘর যাই ,  ও ঘর যাই ,  সিঁড়ি বেয়ে ক্লান্ত হই ,  ঈশ্বরেরা বড় ব্যস্ত ।  তারপরেও এত ছোটাছুটি করলাম ,  তার কি কোন মূল্য নেই তাদের কাছে ?  নিশ্চয়ই তারা দয়ালু !  পরীক্ষা শেষের সতর্ক ঘন্টা বেজে ওঠে ।  আর মাত্র ত্রিশ মিনিট আছে ।  আবার দৌড়ুতে হবে ।  আমি খুব দ্রুত লিখতে পারি ।  পরীক্ষাতে কিছু একটা লিখে পাশমার্ক যোগানো যাবে অন্তত !  কিন্তু কী বিশাল এ ঘর !  কী জটিল বিন্যাসে সাজানো !  গোলকধাঁধার মতো ।  আমি বেড়ুনোর পথ খুঁজে পাই না ।  বারবার পথ ভুলে এ দেয়ালে ধাক্কা খেয়ে সে ঘরের দরজায় হোঁচট খেয়ে হঠাৎ দেখা পাওয়া ঈশ্বরের পা না মাড়িয়ে তার কাছে নতজানু হয়ে প্রার্থনা করতে গিয়ে দেখি সে সরোষে তাকিয়ে আছে আমার দিকে ।  কী ভয়ংকর সে মুখ !  আবারও ঘন্টা বাজে ।  পরীক্ষা শেষ হতে মাত্র দশ মিনিট বাকি আছে আর ।  আমার হাত থেকে টাকা ভরা ব্যাগটা পড়ে যায় ।  ঈশ্বরের শকুন হয়ে ওঠার উপভোগ্য দৃশ্যটা আমার দৃষ্টিসীমা থেকে ফসকে যায় পরীক্ষা দেবার তাড়ায় ।  হাঁপাতে হাঁপাতে আমি উপস্থিত হই পরীক্ষাকক্ষে ।  উদভ্রান্তের মতো খুঁজতে থাকি রোল নম্বর ।  শেষ ঘন্টা বেজে ওঠে ।  পরীক্ষা শেষ ।  হতাশ হয়ে মাথা গুঁজে বসে পড়ি আমি ।  কেউ নেই পরীক্ষাকক্ষে ।  গুমোট নিস্তব্ধতা ।  এর মাঝেই হঠাৎ হল্লা করে কিছু কাগজপত্র নিয়ে এসে দেয়ালে সেঁটে দেয় আর্দালিরা ।   - কি ওটা ?   - আপনার পরীক্ষার রেজাল্ট !  - কিন্তু আমি তো পরীক্ষাই দিতে পারি নি .  .  . হতাশ অভিব্যক্তিটা নিমিষেই মুছে যায় ট্যাবুলেশন শিটের দিকে তাকিয়ে ।  এসএসসি থেকে বিসিএস সবগুলো পরীক্ষায় রোল নাম্বার ৮১৬৬৬ সাফল্যের সাথে উত্তীর্ণ ।  ঈশ্বর দয়া করলেন অবশেষে !  ঈশ্বরের মিরাকল দেখে আমার চোখে জল আসে ।  পরীক্ষার সিট খুঁজে না পেয়ে পরীক্ষা দিতে না পেরেও আমি উত্তীর্ণ !  অবশ্য আমার রোল নাম্বারের প্রতি কিছুটা দুর্বলতা থাকবে হয়তো ঈশ্বরের ।  ৮১ আমার জন্মসাল ।  ৬৬৬ শয়তানকে সংখ্যায় প্রকাশ করে ।  আর কে না জানে আজকালকার ঈশ্বরদের সাথে শয়তানের গোপন সখ্যতার কথা !  আমি হাসিমুখে ট্যাবুলেশন শিটটার দিকে তাকিয়ে থাকি ।  






আনন্দভ্রম এখন মেলায়


 ছুটির দিনে আরাম করে ঘুমাচ্ছিলাম ।  একটা অচেনা নম্বর থেকে বার কয়েক ফোন আসলো ।  কিছুটা বিরক্তি নিয়ে ফোন ধরলাম ,  ওপাশ থেকে কুহক ভাই জানালেন আমার গল্পগ্রন্থ  " আনন্দভ্রম "  মেলায় এসেছে ।  শুনে বেশ আনন্দ পেলাম  ( আবার এটাও ভাবলাম ,  এ ভ্রম নয় তো !  )  ।  অনুপ্রাণন প্রকাশনকে অনেক ধন্যবাদ দেরী করে যোগাযোগ করার পরেও যথাসময়ে বইটি প্রকাশ করতে পারার জন্যে ।  বইটি পাওয়া যাচ্ছে লিটল ম্যাগ চত্বরের অনুপ্রাণনের স্টলে  ( ৩৫ )  এবং স্টল নং ২৬৮ তে ।  আজ তো আরা মেলায় যাওয়া হচ্ছে না ,  কাল যচ্ছি দলবলসহ ,  মানে আমার স্ত্রী তিথি , এবং কন্যা ও পুত্র মিতিন এবং রুহিনকে নিয়ে ।  আনুষ্ঠানিকভাবে মোড়ক উন্মোচন মনে হয় হবে না ।  যদি হয় ও ,  সেটা করবেন আমার পুত্র - কন্যা দ্বয় ।  কখনও কোথাও প্রকাশ না হওয়া এবং ব্লগে পূর্বে প্রকাশিত মোট ১৭টি গল্প থাকছে ।  সবাইকে আমন্ত্রণ জানাই আমার এই অনুর্ধ - ১৮ ( যেহেতু ১৭টি গল্প )  বইটিকে প্রাপ্তবয়স্ক অর্থাৎ ১৮ +  করে তুলবেন ।    নাম প্রকাশে অনিচ্ছুক আমার এক বন্ধু রিভিউ লিখেছেন ।  সেটা এখানে সংযুক্ত করলাম ।  বুক রিভিউ জীবনে লিখেছি মাত্র দুটা ।  দুটাই পছন্দের এক মানুষের জন্য ।  এর বাইরে বুক রিভিউতে বিশেষ আগ্রহ ছিল না কখনই ,  মাঝে মাঝে পড়তে ভালোলাগে ।  রিভিউ পড়ে অন্যের পঠন অভিজ্ঞতার সাথে নিজেরটা মিলিয়ে নেয়া ,  এর বাইরে কিছু নয় … বুক রিভিউর স্পেসিফিক কোন ফরম্যাট আছে নাকি তাও জানি না ।  এটাকে রিভিউও বলছি না ।  অভিজ্ঞতা শেয়ার করবার মত কিছু একটা হবে ।  থাকবে কিছু সরাসরি না বলা কথা । গল্পকার হিসেবে হাসান মাহবুব বেশ জনপ্রিয় এই ব্লগে ।  ব্লগের বাইরে পরিচিতি কেমন তা ঠিক জানি না ।  আর প্রথমেই বলে নেই গল্পের জন্য হাসান মাহবুবের বেছে নেয়া কিংবা ট্রেডমার্ক ধারাটা আমার ঠিক পছন্দও না ।  জীবনের অন্ধকার দিক ,  প্রতিটা মানুষের ভেতরের অবদমিত ইচ্ছাগুলো উনাকে বেশি টানে ।  এই দিকগুলো ফুটিয়ে তুলতেও উনি বেশ পারদর্শী ।  এক ধরণের অলস সাবলীলতাও কাজ করে উনার এ ব্যাপারে ।  এ বইটার বাকী গল্পগুলো পড়ার ব্যাপারেও আমার তেমন আগ্রহ ছিল না ।  আগ্রহের প্রধান কারণ এই বইয়ের শিরোণাম এর গল্পটা ,   “ আনন্দভ্রম ”  !  প্রতিটা মানুষ জন্মের পর যখন বুঝতে শেখে ,  তখন থেকেই সত্যি সত্যি মানুষের আনন্দভ্রমের সূচনা হয় ।  পুরো জীবনটাই কেটে যায় আনন্দভ্রমে ।  এই গল্পে ঠিক কি আছে সেটা জানবার একটা আগ্রহ ছিল । যাইহোক ,  এই বইটার তিনটা কপি এখন আমার হাতে ।  একটা নিজে সংগ্রহ করেছি ।  বাকী দুটো অন্যভাবে হাতে চলে আসে ।  মাসের শুরুতেই দুজন আমাকে জিজ্ঞেস করে আমার কি কি বই কেনার ইচ্ছা আছে বইমেলা থেকে ।  আমি প্রায় ৮ - ১০ টা বইয়ের একটা লিস্ট বলি ।  ওরা প্রায় সবগুলোই জন্মদিনের উপহার হিসেবে হাজির করেছে ।  যদিও প্রথম কপিটা নিজেই সংগ্রহ করে ফেলেছিলাম ।  একটা আমার বোন দিয়েছে আর আরেকটা আমার সবচেয়ে ভালো বান্ধবী যার সাথে ছোটবেলায় যে দ্বিমুখী ভালোলাগার টান ছিল কেউ বুঝিনি ।  প্রায় একযুগ পর গল্পে গল্পে দুজনেই স্বীকার করি কিছু একটা সত্যি ছিল ।  এ এক অন্য ধরণের অনুভূতি ।  বন্ধুত্বটা এখনো আছে ,  ভালোলাগাও আছে ,  সেগুলো তো আর ছুড়ে ফেলা যায় না ।  আর এতো বছর পরেও যে কেবল একটা মুখের কথায় বইমেলায় চলে গিয়ে বই খুঁজে নিয়ে আসছে ,  এটাও তো সেই সম্পর্ক কিংবা বোধের মায়ার কারণে ।  মানবিক সম্পর্কের আসল ব্যাপার স্যাপারগুলো এই সামান্য বিষয়গুলোতেই ।  মানবিক সম্পর্কগুলো দেনা পাওনা ,  স্বার্থের হিসেবের অনেক বাইরের হয় ।  আনন্দভ্রম সংগ্রহ করতে গিয়েও তেমন আনন্দভ্রমের মধ্যে দিয়েই গিয়েছি … আনন্দভ্রম কিনতে গিয়ে আমার বান্ধবী তার অভিজ্ঞতার কথাও বলে আমাকে ।  আমার কাছে ইন্টারেস্টিং লাগছিলো শুনতে ।  বইটা সংগ্রহের সময় নাকি  “ আনন্দভ্রমের ”  লেখক তাকে জিজ্ঞেস করেছিল কেন সে বইটা কিনছে ।  তার উত্তর ছিল সম্ভবত ,   “ এমনি ”  ।  এরপরেও নাকি কয়েকজন জিজ্ঞেস করেছিলো কেন কিনছে ।  তার উত্তর ছিল ,   “ বই নিলে কি বলতে হবে কেন নেই ?  ”  ।  আমার নিজেরও কিছু অভিজ্ঞতা এমন ,  আমার বোনেরও তাই । এ তুচ্ছ ঘটনাটা বলা অন্য কারণে ।  এ থেকে আমার ব্লগ থেকে উঠে আসা লেখকদের সম্পর্কে একটা ধারণার কথা বলতে চাই ।  আমার মনে হয় ব্লগাররা বই প্রকাশের পর কেউ নিজের বই সংগ্রহ করতে দেখলে প্রথমেই ধরে নেয় ব্লগেরই কেউ হবে ।  তার পরিচয় জানতে চায় ।  পরিচয় জানতে পেলে আপ্লুত হয় ।  ব্লগের রেশারেশি মুহূর্তে ভুলে গিয়ে শুরু হয় নতুন উষ্ণ সম্পর্কের ।  নোমান নমির প্রথম বই সংগ্রহের সময়ও আমার একইরকম অভিজ্ঞতা হয়েছিল ।  সে অভিজ্ঞতা যেমনই হোক ,  ব্লগের কল্যাণে এমন বেশ কয়েকজন লেখক উঠে আসছে যাদের সম্ভাবনা অনেক ,  প্রমানও করেছে নিজেদের ।  সেটা এই আনন্দভ্রমের লেখকই হোক ,  অথবা নোমান কিংবা গভঃ ল্যাবের সেই জিকো ।  স্কুল কলেজের দিনগুলোতে কে জানতো জিকো একদিন জিকসেস হয়ে যাবে ?  যদিও তখন থেকেই জিকোর সেন্স অফ হিউমার এবং অন্যান্য বোধ অসাধারণ ছিল ,  তবে সেগুলোর পরিপূর্ণ বিকাশ ঘটিয়েছে ব্লগ .  .  . এবার আসি  “ আনন্দভ্রম ”  সংক্রান্ত কথায় ।  প্রথম ধরে আমার বইটাকে অল্প ঢিলেঢালা মনে হয়েছে ।  প্রচ্ছদ ভালো লেগেছে ।  কিন্তু বাধাই কেমন যেন মসৃণ নয় ,  ছাপার অক্ষরগুলো আরেকটু গভীর কালো হলে আর অল্প একটু পুরু হলে আমার মত দুর্বল চোখের মানুষেরা আমারে পড়তে পারতো ।  প্রথমেই পড়ি ভুমিকার কথাগুলো ।  সেখানে প্যারার মাঝে কোন গ্যাপ নেই ।  প্যারাগুলো একটু আলগা হলে ভাল হত ।  পুরো বইয়েই কিছু প্যারা জড়ালাগা অবস্থায় থাকাটা পাঠের সাবলীল আনন্দ কিছুটা হলেও নষ্ট করেছে ।  গল্পক্রমটাও তাড়াহুড়ায় দায়সারা ভাবে করা বলে মনে হয়েছে ।  প্রকাশনার ব্যাপারে পর্যবেক্ষণ এটুকুই । এই বইয়ে মোট গল্প আছে ১৫টি ।  একে একে সবগুলো নিয়েই বলার ইচ্ছা আছে ।  যদিও গল্পকার গতমাসে সম্ভবত বলেছিলেন মোট গল্প দিয়েছিলেন ১৭টি ।  এর মধ্যে দুটা বাদ দিয়েছে না জানিয়েই ,  একটা নাকি ছিলো একুশ নিয়ে ,  গল্পকারের খুব প্রিয় একটা লেখা ছিল সেটা ।  বাদ দেয়ার তালিকায় সেটাও পরে গেছে ।  এ ব্যাপারে আমি বলবো ,  শিট হ্যাপেন্স ।  এটাও একটা অভিজ্ঞতা ,  পরবতীতে গল্প কিংবা লেখা দেবার সময় এগুলো সম্পর্কে বিশেষ ইন্সট্রাকশন আগে থেকেই দিয়ে রাখলে ভাল হবে সবার জন্যই । প্রথম গল্পঃ শিহাব এর পকেটপড়তে পড়তে শিহাবের প্রতি বিরক্ত হয়েছি ।  কেন যে খুলে দেখছে না ।  এই বিরক্তিটাই হয়তো গল্পের সাফল্য অথবা ব্যর্থতা ,  সেটা পাঠকই ঠিক করবে ।  তবে শেষটা আমি ভাবিনি ,  আনএক্সপেক্টেড কিছু ভাবছিলাম ,  কিন্তু পরিণতি তেমন হবে ভাবিনি । দ্বিতীয় গল্পঃ আনন্দভ্রমগল্পটা আমি বুঝিনি ।  কিন্তু ব্যক্তিগত কারণে পড়তে ভালো লেগেছে ।  পরে লেখককে জিজ্ঞেস করে কাহিনীর কিছুটা ধারণা পাই ।  আর এই গল্পের শিরোণামটা অন্যতম প্রধান একটা কারণ এই রিভিউ লিখবার ।  আনন্দভ্রম একটা সাধারণ শব্দ ,  একটা শব্দের মধ্যেই লুকোনো অনেক বড় একটা গল্প ।  এটা পড়ে তাৎক্ষণিক একটা কবিতাও লিখে ফেই এই একটামাত্র শব্দকে পুজি করে ।  এটাই এই গল্পগ্রন্থ থেকে মূল প্রাপ্তি আমার জন্য । তৃতীয় গল্পঃ আপনাদের কাছে কি চাবুক আছে ? বেশ ভালো লেগেছে ।  অন্ধকারের বাইরেও কোথাও না কোথাও এটা আলোর গল্প ,  মায়ার গল্পও । চতুর্থ গল্পঃ আশ্চর্য হাস্যদৃশ্যস্যাটায়ার এটাকেই বলে নাকি জানি না ।  তবে প্লট হিসেবে চমৎকার ।  ভাবনাগুলো দারুন ছিল ।  গল্প হিসেবে মোটামুটি লেগেছে । পঞ্চম গল্পঃ এক পাতা সিভিটএটাও আসলে মানুষের চরিত্রের একটা বিশেষ দিকের কথা বলে ।  একটা বিশেষ অনুভূতির কথা বলে ।  আমরা তাকে মায়া নাম দেই ,  তার উৎপত্তি ঠিক কোন কারণে হয় আমরা কেউ জানি না ।  গল্পটার শেষটা আমার বিশেষ ভালোলেগেছে .  .  . ষষ্ঠ গল্পঃ গল্প যদি শুনতে চাও আমার কাছে এসোব্লগাররা ভালো উপলব্ধি করবেন ।  তবে সাধারণের জন্য আমার কাছে ছুঁয়ে যাওয়ার মত কিছু মনে হয়নি । সপ্তম গল্পঃ মীরার গভির গোপনভালো গল্প ।  বিশেষ কিছু যদিও বলার নেই । অষ্টম গল্পঃ নিখিল বাংলাদেশ সাইকো সমিতিবেশ ভালো ।  গণমাধ্যম এবং সংবাদ সচেতন পাঠক মাত্রই আরো বেশ কিছু ব্যাপার উপভোগ করবেন ।  এই যেমন ,  সুন্নী মাহার ব্যাপারটা ।  এর বাইরে চরিত্রগুলোর কাজকারবার আমাদের সাধারোন মানুষের চিন্তার সাথেও মিলে যেতে পারে ।  এক অর্থে আমরা সকলেই তো হালকা অথবা অস্ফুট সাইকো ।  কেউ একটা মশাকে এক থাপ্পরে মারবে ,  কেউ ধরতে পারলে একটা একটা পাখনা আর হাত পা ছিড়ে অথবা কয়েলের আগুনে পুড়িয়ে মারবে ।  এই দুনিয়ায় কে অল্প হলেও সাইকো নয় ?  গল্পটা আমাদের কথাই বলে ,  অন্যভাবে .  .  . নবম গল্পঃ অচিন পাখির ডাকএই গল্পটা আমার বিশেষ পছন্দ হয়নি ।  গল্পের চেয়ে প্রেক্ষাপট বেশি মনে হয়েছে ।  অন্য পাঠকের অন্যরকম মনে হতেও পারে । দশম গল্পঃ অনেক বিল উঠে গেছেদারুন একটা গল্প ।  গল্প এগার - পনেরোঃশুণ্যমাত্রিক আর সারপ্রাইজ আমার কাছে বেশ ভালো লেগেছে ।  রিভিউ বড় হয়ে যাচ্ছে দেখে বাকীগুলো নাই বলি । সবশেষে একটা কথাই বলবো বইয়ের তেমন কোন গল্প নেই যেটাকে মাস্টারপিস বলবো অথবা অভিভুত হয়ে যাচ্ছিলাম পড়তে গিয়ে ।  তবে বেশকিছু গল্প আছে ,  যা মনে থাকবে ।  অন্তত আনন্দভ্রম্ নামটা মনে থাকবে ।  আর সেই গল্পটা এখনো পুরোপুরি না বুঝে উঠতে পারলেও চরিত্র আর বিশেষ কিছু দৃশ্যপট মনে থাকবে ।  যেমন থাকবে আরো কিছু গল্পেরও ।  হয়তো বহুদিন পর আবার পড়তে বসলে আবার মনে পরবে ,  ভাববো ,   “ আরে ,  এই গল্পটা তো আমি জানি ।  “  ভেতরে থেকে যাবে । আর এখানেই গল্পগ্রন্থ হিসেবে আনন্দভ্রমের সার্থকতা কিংবা ব্যর্থতা ।  ছোটগল্প তো এমন বোধই দেয় ।  আশা করবো একদিন গল্পকার হাসান মাহবুব উপন্যাসেও হাত দেবেন গভীর মমতা নিয়ে ।  উনার হাত দিয়ে অথবা কিবোর্ডে আঙ্গুল চালনায় লেখা হবে বাংলা সাহিত্যের অন্যতম শ্রেষ্ঠ কোন সাহিত্যকর্মের ।  এমন কোন উপন্যাসের ,  যা জীবনের চরম অন্ধকার ,  সবচেয়ে উজ্জ্বলতম দিক এবং মানব জীবনের সুক্ষ সুক্ষ তুচ্ছ তুচ্ছ কিন্তু অনন্য কিছু ব্যাপার গল্পের ছলে তুলে এনে পাঠকের মাথায় গেঁথে দেবেন ।  সেইদিন হয়তো আমি কাউকে না কাউকে গল্পচ্ছলে আবার বলবো ,   “ আমি উনার বইয়ের প্রথম পুর্ণাঙ্গ রিভিউ কিংবা সমালোচনা লিখেছিলাম ।  “  অথবা বছর পাচেক পর কোন আড্ডায় আমার এই স্মৃতিচারণ হবে ব্লগে উনার সাথে ভয়াবহ নানা ক্যাচালের স্মৃতিচারণের বাইরে ।  তখন হাসতে হাসতে ভুলে যাবো ব্লগ শত্রু হাসান মাহবুবকে ,  বাস্তবের সাদাসিধা হাসান মাহবুবকে চিনবো বলে .  .  . আনন্দভ্রম পাঠ আনন্দময় হোক ! 
                            
                    




থট ডায়েরি

 সাইকোথেরাপি সম্পর্কে আমার ধারণা ,  বলা ভালো আকাঙ্খা ছিলো এমন ,  বিশাল একটা রুমের মাঝে গোল সাদা টেবিল ,  অপরপাশে সুন্দরী কাউন্সেলর তার মায়াবী কন্ঠে হিপনোসিস করছেন ,  মৃদু নীল আলো পুরো ঘর জুড়ে ,  লো ভলিউমে বাজছে ওরিয়েন্টাল মিউজিক ,  মেঘফুলের সুবাসে ঘরে রহস্যময় আবহ .  .  .  কিন্তু বাস্তব মোটেই এমন না ।  পাশাপাশি কয়েকটা ঘর ।  ছোট ছোট ।  পাশের রুমের কথাবার্তা স্পষ্ট শোনা না গেলেও কথোপকথন যে চলছে তা বোঝা যায় ।  নীরব সঙ্গীত ,  অপার্থিব সুগন্ধ ,  গোল টেবিল কিছুই নেই ।  তাও ভালো ,  অপরপাশে যে আছেন তিনি একজন নারী ।  আধবুড়ী ,  ক্ষয়াটে দাঁতের প্রায় পুরুষ নারী না ,  আমার বয়েসীই হবেন ।  তার নামটা অবশ্য সেকেলে ,  বিলকিস বানু ।  দেখতেও আহামরি কিছু না ।  গড়পড়তার ভেতরেও সাধারণ ।  ভীড়ের মাঝে একবার এই মুখ দেখলে চিনে রাখা দায় ।  বিলকিস বানুর কাছে আমি এসেছি দীর্ঘদিন ধরে লালন করা প্যানিক ডিজঅর্ডার এর ব্যাপারে কাউন্সেলিং এর মাধ্যমে সাহায্য পাবার জন্যে ।  এতদিন অনেক চিকিৎসা করা হয়েছে ,  ওষুধে কাজ হয় ঠিকই ,  কিন্তু তা আমাকে অতিমাত্রায় নির্ভরশীল করে তুলছে ।  আমি কোন রাসায়নিক পদার্থ না যে মেডিকেশনের কেমিক্যাল রিএ্যাকশন দিয়ে স্বাভাবিক থাকবো ।  আমার দরকার একজন কাউন্সেলর অথবা গার্ডিয়ান এ্যাঞ্জেল ,  যার কাছে নিজেকে সমর্পণ করে আমি নির্ভার থাকতে পারি ।  ভয়ের রোমশ পাঅলা মাকড়শাগুলো যেন আমার মনের ভেতর আর জাল বুনতে না পারে ,  ঘিরে যেন না ধরে .  .  . 
  - আমার সমস্যাটার শুরু বছর দশেক আগে ।  ২০০১ এ ।  তখনও হলে উঠিনি ।  নতুন ভর্তি হয়েছি ভার্সিটিতে ।  মেস ভাড়া করে থাকি বন্ধুদের সাথে ।  তখন আমি সিগারেটও খেতাম না ।  কপাল খারাপ ,  আমার রুমমেট দুইজন ছিলো চরম গাঁজাখোড় ।  গাঁজা খেয়ে তারা নিয়মিত উল্টাপাল্টা আচরণ করতো ।  আমার বিরক্তও লাগতো আবার মজাও লাগতো ।  তবে মনে হত যে ওরা অতি অভিনয় করছে ।  সামান্য একটু ধোঁয়া নিলে কী এমন হবে যে চারিপাশ বদলে যাবে ?  বিশ্বাস হতো না গাঁজার প্রতিক্রিয়ায় ওদের করা কর্মকান্ডসমূহ ।  আস্ত ভাঁড় মনে হতো একেকজনকে ।  এতে তাদের  ' গাঁজানুভূতি ' তে আঘাত করায় তারা আমাকে একদিন চ্যালেঞ্জ করে বসে ।  
 - তারিখটা কত ? 
 - জুনের শেষদিকে হবে ।  
 - আচ্ছা বলে যান ।  
বিলকিস বানু তার চশমাটা কলম দিয়ে নাকের এক প্রস্থ ওপরে উঠিয়ে বলেন ।  
 - তো আমি তাদেরকে টেক্কা দেয়ার জন্যে একটু বেশি পরিমাণেই ধোঁয়া গিলে ফেলি ।  প্রথমদিকে কিছুই মনে হচ্ছিলো না ।  ওদের ওপর হম্বিতম্বি করছিলাম কী ফালতু জিনিস খাইয়েছে কিছুই হচ্ছে না বলে ।  ওরা হাসছিলো খুব ।  আমারও হাসি পাচ্ছিলো ।  হাসতে হাসতে গড়িয়ে পড়ছিলাম আমি ।  তারপর হঠাৎ বুঝতে পারলাম যে এই হাসি তো স্বাভাবিক না !  আমার অনুভূতির তীব্রতা বাড়তে লাগলো ।  মনে হচ্ছিলো যে মস্তিষ্কে কেউ একটা শক্তিশালী এ্যামপ্লিফায়ার লাগিয়ে দিয়েছে এবং তা হাসি ও কান্নাকে বিবর্ধিত করছে বহুগুন ।  হাসির পর্যায় দিয়ে শুরু ,  তারপর আমার কান্না পেলো খুব ।  ঢাকায় ফেলে আসা মা - বাবার জন্যে হুহু করে কাঁদতে লাগলাম ।  গান বাজছিলো পাশের রুমে ।  মনে হচ্ছিলো যে প্রতিটা ধ্বনির নূন্যতম একক আমার ব্রেইনের ভেতর দিয়ে পরিবাহিত হচ্ছে ।  ড্রামের একটা বিট ,  বেইজের সলো ,  গিটারের স্ট্রিং সব যেন আমার ব্রেইনের সাথে সার্কিট করে দেয়া ।  এত তীব্র ,  প্রবল ,  প্রকান্ড অনুভূতি নিতে আমার মন প্রস্তুত ছিলো না ।  আমি বর্নালি দেখতে শুরু করলাম ।  রঙের পর রঙ ।  আছে যাচ্ছে ।  পুরু রঙ ,  পুরোহিত রঙ ,  পুরোনো রঙ ,  নতুন রঙ এতরকম রঙ থাকতে পারে তা আমার ধারনায়ও ছিলো না ।  তখন থেকেই আমার প্যানিক এ্যাটাকের শুরু ।  গলাটা শক্ত হয়ে ছিলো ।  মনে হচ্ছিলো কেউ বজ্রমুষ্টিতে চেপে ধরে রেখেছে ।  ঢোঁক গিলতে পারছিলাম না ।  শরীর শীতল হয়ে আসছিলো ।  বুকের ভেতর হৃৎপিন্ডটা ক্ষ্যাপা ষাড়ের মতো ধেঁয়ে যাচ্ছে মৃত্যুর দরজার দিকে ।  ওহ !  কী ভয়ংকর অনুভূতি !  আমার মনে হচ্ছিলো আমি মারা যাচ্ছি ।  মৃত্যু কেমন তা আমি জানি না ,  তবে মৃত্যুভয় হয়তোবা মৃত্যুর চেয়েও ভয়ানক ।  কী হতো আমি মরে গেলে ?  জানি না ।  আমি শুধু জেগে থাকলাম সারারাত অকল্পনীয় আতঙ্কের অনুভূতি ধারণ করে ।  ভয়ংকর কিছু একটা ঘটার আশঙ্কায় ।  এরপর জানালা দিয়ে ভোরের আলো দেখার পর আমি স্বাভাবিক হই ।  
 - হু ।  বেশ ভালো রকম প্যানিক এ্যাটাক হয়েছিলো আপনার দেখছি ।  তো এরপরে কী হলো ? 
 - তখন থেকেই প্যানিক ডিজঅর্ডার আমার সার্বক্ষণিক সঙ্গী ।  ঐ ঘটনার দুইদিন পরেই আমার প্যানিক এ্যাটাক হয় আবার ।  আবারও মনে হয় আমি মারা যাচ্ছি ।  আমাকে হার্ট ইনস্টিটিউটে নেয়ার পরে ওরা ইসিজি করে কিছু না পেয়ে একটা রিলাক্সেন ইনজেকশন পুশ করলো ,  আমি গভীর ঘুমে তলিয়ে গেলাম ।  কিন্তু ভয় আমার পিছু ছাড়লো না ।  হঠাৎ কোন কারণ ছাড়াই আমার পৃথিবী অন্যরকম হয়ে যায় ।  বুকের ভেতর ঝড়মাদলের শব্দ শুনতে পাই ।  নিঃশ্বাস নিতে কষ্ট হয় ।  গলা শক্ত হয়ে আসে ।  আর সবচেয়ে ভয়ংকর যেটা ,  তা হলো আমার চারিপাশে যা আছে সবকিছুকে ভ্রম মনে হয় ।  মনে হয় আমি অন্য এক জগতের বাসিন্দা ।  বাকিরা সবাই মিলিয়ে যাবে একটু পর ।  কেউ একজন দৃশ্যের পাতা ওল্টাবে ,  তারপর .  .  . তারপর যে কী ঘটবে সেটা আমি জানি না ,  কিন্তু আমার নিউরনে নিউরনে সর্পিল তরঙ্গ বয়ে যায় ,  একেবেকে ,  একে একে আসে ভয়ের উপাদানেরা । 
 - আচ্ছা ।  প্যানিক এ্যাটাক আসলে কী জানেন ?  এটা হলো ব্রেইনের একটা মিসইন্টারপ্রিটেশন ।  অপব্যাখ্যা ।  ঘটনা ঘটতে থাকে একরকম ,  কিন্তু আপনার মস্তিষ্ক তা ধরতে না পেরে ভুল সিগন্যাল দেয় ।  অন্যেরা যেখানে গাঁজা খেয়ে মৌজে থাকে ,  সেখানে আপনি হন আতঙ্কগ্রস্ত ।  আমার কাউন্সেলিংয়ের উদ্দেশ্য হলো ,  আপনার এই অহেতুক ভয় দূর করা ।  ভয় মানুষ পেতেই পারে ,  এটা মানবীয় ব্যাপার ,  আপনার ক্ষেত্রে ভয় থেকে অন্যান্য বস্তু ছেকে তুলে স্বাভাবিক পর্যায়ে নিয়ে আসতে হবে ।  আপনাকে বুঝতে হবে যে হৃৎস্পন্দন বেড়ে যাওয়া মানেই ভয়ানক কিছু না ,  নিঃশ্বাস নিতে কষ্ট হলেই আপনি মারা যাচ্ছেন না ।  
 - তো এটা কীভাবে করবো ?  
আমার প্রশ্ন শুনে বিলকিস বানু হাসলেন একটু ।  
 - আজ আপাতত এখানেই থাক ।  
 বিলকিস বানুর হাসি আমাকে অভয় দেয় ।  হ্যাঁ আমি তো তাই খুঁজছিলাম ।  এমন একজন ,  যার কাছে সব খুলে বলা যায় ,  যে আমার কথা বুঝবে ,  যার ওপর আমি নিজেকে পূর্ণরূপে সমর্পণ করতে পারি ।  আমি সিদ্ধান্ত নিলাম যে বিলকিসের প্রেমে পড়বো ।  সিদ্ধান্ত নিয়ে প্রেমে পড়াটা খুব হাস্যকর শোনাচ্ছে ,  তবে আমার পরিকল্পনার সাথে খুব মিলে যায় ।  যদি আমি তার ওপর প্রবল আকর্ষণ অনুভব করি ,  তাকে দেবীসম ভাবি ,  তাহলেই কেবল সম্ভব নিজেকে তার প্রতি পুরোপুরি সঁপে দেয়া ।  আর পুরোপুরি সমর্পণ করলে তাহলেই না তার কাউন্সেলিং কাজে আসবে !  
 দ্বিতীয় দিন বিলকিস আমার ওপর নানারকম পরীক্ষা নিরীক্ষা চালালেন ।  বেশ কয়েকটা কাগজে প্রশ্নের জবাব দিতে হলো টিক মেরে ।  ফলাফল নিরীখ করে তিনি জানালেন যে আমার ভেতর বিষণ্নতা নেই ,  কিন্তু এ্যাংজাইটি এবং ফোবিয়া ভীষণ মাত্রায় আছে ।  স্যাচুরেশন লেভেল অতিক্রম করে গিয়েছে ।  সে আমাকে ছোটখাট প্রশ্ন করা শুরু করলো ।  
 - আচ্ছা আপনার প্যানিক এ্যাটাক সাধারণত কোন কোন সময়ে হয় ?  
 - নির্দৃষ্ট কোন সময় নেই ।  যখন তখন হতে পারে ।  আসলে এখন আমার সেরকমভাবে হয় না ,  কিন্তু  " হতে পারে "  এই ভাবনাটাই আমাকে আতঙ্কিত করে রাখে ।  
 - আতঙ্কিত হলে আপনি কিভাবে পরিস্থিতির মোকাবেলা করেন ?  
 - বিছানায় শুয়ে থাকলে বালিশ আঁকড়ে ধরি ।  আশেপাশে কেউ থাকলে তার কাছে গিয়ে কথা বলি ।  কেউ না থাকলে ফোনে দীর্ঘক্ষণ কথা বলি প্রিয় কারো সাথে ।  
 - হু ।  আপনার মাসল তখন স্টিফ হয়ে যায় ,  প্যানিক এ্যাটাকের সময় ।  স্বাভাবিক আচরণ করতে থাকলে ধীরে ধীরে ওগুলো রিল্যাক্স হতে থাকে ।  আপনিও মুক্তি পান ।  আর কিছু করেন ? 
 - আমি লেখালেখি করি ।  লিখতে আমার ভালো লাগে ।  অনেকসময় লিখতে লিখতে আমি ভুলে থাকি এই আতঙ্ক ।  
 - বেশ ভালো ।  ক্রিয়েটিভ রাইটিং এসব ক্ষেত্রে খুব হেল্পফুল হয় ।  আমি কি আপনাকে কোন থট ডায়েরির কথা বলেছিলাম ?  
 - না তো ! 
 - আচ্ছা বেশ ।  আপনাকে এখন আমি একটা থট ডায়েরি দিবো ।  সেখানে আপনি আপনার সমস্যার সময় ,  তীব্রতা ,  স্থায়ীত্ব ,  ব্যবহারের পরিবর্তন ,  শারীরিক পরিবর্তন ,  সব লিখে রাখবেন ঠিক আছে ?  আমি এক সপ্তাহের রিপোর্ট দেখে ব্যবস্থা নেবো ।  
সে একটা কাগজে কথাগুলো উল্লেখ করে সুন্দর করে ছক কেটে আমাকে দেয় ।  তার হাতের লেখা বেশ সুন্দর ।  তারপর আবার প্রশ্নোত্তর পর্ব চলতে থাকে ।  
 - আপনি কখনও কারো সাথে মিলিত হয়েছেন ?  
 - মানে কী ! 
বুঝেও না বোঝার ভান করি আমি দুষ্টুমির হাসিটা চেপে রেখে ।  
 - মানে ফিজিকাল ইনভলভমেন্ট ।  সেক্স ।  সেক্স নিয়ে আপনার কোন সমস্যা আছে ?  
 - নাহ ।  আমি এ ব্যাপারে অতি দক্ষ ।  
 আরো কিছু কথাবার্তার পর সেদিনের সেশন শেষ হয় ।  সে আমাকে নিঃশ্বাসের একটা অনুশীলন আর শরীর রিলাক্স রাখার জন্যে ইয়োগা জাতীয় একটা ব্যায়াম দেয় ।  এগুলো পরে আমার বেশ কাজে লেগেছিলো ।  
  - নিঃশ্বাস নিন বুক ভরে ,  নেবার পর পাঁচ পর্যন্ত গুনুন ।  তারপর নিঃশ্বাস ছাড়তে থাকুন ।  ধীরে ধীরে ।  প্রতিটি প্রশ্বাসের সাথে মনে মনে বলুন আরাম .  .  .  আরাম .  .  . আরাম .  .  . 
 থট ডায়েরিটায় খুব ফর্মালি অনুভূতিগুলোর শ্রেণীবিন্যাস করা হয়েছে ।  জিনিসটা এরকম ,  
 Date  &  Time
 Situation / Event
 Thought
 Feeling  ( 0 - 100 %  ) 
 Physical Change
 Behavior Change
 প্রথমদিন আমিও খুব ফর্মালভাবেই লিখি ।  
 Date  &  Time -  ১৩ / ১০ / ১৩
 Situation / Event -  বাসের জন্যে বসে ছিলাম ।  অনেকক্ষণ ধরে ।  বাস আসছিলো না ।  আমার সাফোকেটেড লাগতে থাকে ।  বুক কাঁপতে থাকে ।  
 Thought -  মনে হচ্ছিলো আমি আরেকটা জগতে চলে যাচ্ছি ।  যেমনটা হয় আর কী সচরাচর ।  
 Feeling  ( 0 - 100 %  )  -  তেমন ইনটেন্স না ।  ৫০ % 
 Physical Change -  নেই । 
 Behavior Change -  নেই ।  
 আমার নিত্যদিনের জীবনে এসব এখন একদম গা সওয়া হয়ে গেছে ।  পুরোপুরি শিথিলায়ন আমার শরীরের কপালে নেই !  তবে এভাবেই গুড়িগুড়ি এগিয়ে আসে আতঙ্ক এবং মৃত্যুর ঝান্ডাধারী । 
এইতো সে আসছে !  গুটিগুটি পায়ে না ,  জোর কদমে ।  আমার গলা শুকিয়ে যাচ্ছে ।  আমার খুব তেষ্টা পাচ্ছে ।  চারিপাশের সবকিছু বদলাতে শুরু করেছে !  
 ১৪ / ১০ / ১৩
 প্যানিক এ্যাটাক ! 
 অনেকদিন পর তার রুদ্ররূপ নিয়ে আবির্ভূত হলো সগৌরবে ।  তার দাপুটে আগমনের পাগলাঘন্টি বাজতে শুরু করলে পড়িমরি করে দৌড় দিতে থাকে আমার স্বজন ,  সম্বল ,  স্বপ্ন ,  সহ্য ,  স্বস্তি ।  আজ আমি তোমার সাথে লড়বো ডিয়ার প্যানিক এ্যাটাক !  আমার কাছে ব্রহ্মাস্ত্র আছে ।  বিলকিসকে চেনো ?  বিলকিস ।  দেখতে অসাধারণ ।  একদম দেবীদের মতো ।  তার ঠোঁটে সবসময় পিচফলের লালরঙ আর গোলাপের সুবাস লেগে থাকে ।  তার কালো চোখের গভীরতায় মহাবিশ্ব তলিয়ে যেতে পারে ।  তার খাড়া নাক দেখে তাকে গ্রীকদেবী বলে ভ্রম হয় ।  তার স্তন এখনও দেখিনি আমি ।  ভালোবাসা এখনও একপাক্ষিক এবং প্লেটোনিক ।  কিসের প্লেটোনিক !  আমি তার স্তন দেখবো ।  তার সুডৌল স্তন হাতে পুরে নিপলে কামড় দেবো ।  প্যানিক এ্যাটাকের সময় আমার কখনও ইরেকশন হয়নি ।  কিন্তু এইবার আমি উত্থিত হই ।  স্বমেহনের সম্মোহনে সন্ত্রাসী আতঙ্কের সর্দার পালিয়ে যায় ।  আমি জয়ী হই ! 
 থট ডায়েরি লেখার এই ভঙ্গিটাই ভালো ।  আমি বিলকিসের দেয়া শ্রেণীকরণ কেটে দিয়ে নিজের মত করে লিখতে থাকি ।  
 বিলকিস আমাকে জিজ্ঞেস করেছিলো আমার কোন যৌনসমস্যা আছে কী না ।  না না ,  নেই !  এসে দেখে যাও বিলকিস ,  দেখে যাও আমার পৌরুষ ।  শক্ত করে চেপে ধরে ললিপপের মতো মুখে নাও ।  বিলকিস !  আহ !  তুমি সুন্দর !  তুমি সুন্দর !  তুমি সুন্দর !  
 হচ্ছে !  সমর্পণ প্রক্রিয়া চমৎকারভাবে সম্পাদিত হচ্ছে ।  আমার স্বত্তাকে বিলকিসের কাছে পুরোপুরি মেলে ধরলেই নির্বাণ মিলবে ।  থট ডায়েরি এখন আর ওসব নিয়ম মেনে লেখা যাবে না ।  আমি আমার তীব্র অনুভূতির কথা লিখবো ।  বিলকিসের প্রতি অব্যাখ্যনীয় আকর্ষণের কথা লিখবো ।  যে ভয় ব্যাখ্যা করা যায় না ,  ঠিক তেমনই এক অবাক ভালোবাসা ।  
 ১৪ ,  ১৫ এবং ১৬ তারিখেও প্রায় একই দৃশ্যের পুনরাবৃত্তি হয় ।  ভয়দল আসে ,  বিলকিস আসে ।  সবশেষে বিলকিস ওদেরকে তাড়িয়ে দিয়ে আমাকে জড়িয়ে ধরে ,  চুমু খায় ।  বিলকিস !  অপূর্ব সুন্দরী বিলকিস ! 
১৭ / ১০ / ১৩
 প্যানিক এ্যাটাক নেই ।  বিলকিসও আসছে না ।  কী হবে আমার ?  ভয় থেকে ভালোবাসার সেতু পার হচ্ছিলাম কেবল ,  এতে এত বিপত্তি !  বিলকিসের প্রতি ভালোবাসার তীব্রতায় সব উড়ে যাচ্ছে ।  আসছে না কুচক্রী ভয় আর শুভানুধ্যায়ী যৌনতা ।  কী করব আমি ?  সিগারেট টানলে ঘটনার পুনরাবৃত্তি হতে পারে ।  গাঁজা সংশ্লিষ্ট ঐ ঘটনার পর ধোঁয়া জাতীয় যেকোন দ্রব্যই আমাকে আতঙ্কিত করে তুলতে পারে মাঝে মাঝে ।  তাই করবো নাকি ?  সিগারেট টানলে আমার নিঃশ্বাস ঘন হয়ে আসে ,  বুক কাঁপে ,  ভয় লাগে ।  এত রাতে সিগারেট পাবো কোথায় ?  বাবার ঘর থেকে একটা চুরি করে আনা যায় !  আমি পা টিপে টিপে বাবার ঘরে গিয়ে পুরো এক প্যাকেট বেনসন নিয়ে আসি ।  বুক ভরে ধোঁয়া নিতে থাকি ।  ধোঁয়ার আড়াল পেয়ে উল্লসিত ভয়তন্ত্র তার সৈন্যবাহিনীকে পাঠায় সাদা সাপের ক্যামোফ্লেজে ।  আমার বুকে ধরাস ধরাস শব্দ হতে থাকে ।  চারিপাশের সবকিছু অবাস্তব মনে হয় ।  ভয় করে ,  খুব ভয় ।  বিলকিস ,  তুমি কোথায় ?  তুমি এসো ।  অনুভূতির গতিমুখ বদলে দাও !  সাদা সাপটাকে মেরে ফেলো তোমার গোলাপী ব্রা খুলে পেঁচিয়ে ধরে ।  বিলকিস !  অবশেষে আমি তোমার স্তন দেখলাম !  তোমার অন্যান্য অঙ্গের মত এটাও নিখুঁত ।  তুমি নিখুঁততমা ,  তুমি মহোত্তর ,  তুমি দেবী ,  তুমি মহান ত্রাণকর্তা ।  তোমাকে আমি ভালোবাসবো ,  তোমাতে উপগত হবো ,  অবশেষে প্রণাম করবো ।  তারপর ?  বিসর্জন দেবো ?  দুর্গা দেবীকে যেমন করে ওরা ভাসিয়ে দেয় ?   
 ১৮ / ১০ / ১৩
নাহ বিলকিস ,  তুমি বড্ড বেড়ে গেছো ।  দেবীদের ধরে রাখা যায় না ।  তাদেরকে বিসর্জন দেয়াটাই নীতি ।  তুমি আমাকে এভাবে অধিগ্রহণ করতে পারো না ।  তোমার খোলাচুল উড়ে আমার মুখে পড়লে আমি বাজপাখির মত উড়াল দেই আকাশে ,  অনেক ওপর দিয়ে ।  তোমার ঠোঁট আমার ঠোঁটে স্পর্শ করলে ভেজা ভেজা অনুভূতিটা হাজার বৃষ্টিরাতের গানের সুর পাল্টে দেয় ।  তোমার চোখের দিকে তাকালে আমি দেখি শ্বাপদেরা দুর্বার গতিতে এগিয়ে আসছে আমাকে ছিন্নভিন্ন করবে বলে ।  তোমাকে আর সুন্দর হতে দেয়া যাবে না ।  
 ১৯ / ১০ / ১৩
পরশুদিন তোমার সাথে আমার কাউন্সেলিং সেশন ।  তার আগে শেষবারের মত থট ডায়েরিটায় কিছু লিখি ।  ওটার আর দরকার নেই আমার ।  তোমাকে আমি পেটাবো ,  ভীষণ পেটাবো ।  পিটিয়ে পিটিয়ে মুখ ,  চোখ ,  নাক থ্যাতলা করে দেবো ।  কেউ তোমাকে আর চুমু দেবে না ,  ভালোবাসবে না ।  তোমার চেহারা এতটাই বিকৃত করে দেবো যে নরকের অধিপতিও শিউরে উঠবে তোমাকে দেখে ।  আমার জীবন আমি নিয়ন্ত্রণ করবো ।  তুমি না ।  তাই তোমাকে সরে যেতে হবে আমার জীবন থেকে ।  তুমি সবকিছুতে খুব ফিটফাট ,  সিস্টেমেটিক ।  আমিও সেরকম হবার চেষ্টা করছি ।  তোমাকে সেই ভয়ংকর পিটুনিটা দেবো ২১ তারিখে ।  কাউন্সেলিং শেষ হবার পরে যখন তুমি বাসায় ফেরার জন্যে হাতিরপুলের সরু গলিটায় ঢুকে যাবে তখন ।  অস্ত্রপাতি ভালোই মজুদ আছে ।  চেইন স ,  জ্যাকহ্যামার ,  ছুরি ,  চাপাতি ,  চেহারা বিকৃত করে দেবার জন্যে এসিডও আছে ।  অবশ্য এসব সাথে নিয়ে আমি তোমার চেম্বারে যাবো না ।  কেন এমন করছি তার ব্যাখ্যাটা দিয়েছি ,  তারপরেও যদি মনঃপুত না হয় তাহলে শোন ,  প্যানিক এ্যাটাককে আমি জয় করেছি তোমার মাধ্যমে ।  আমার কাছে তীব্রতম ভয়ের অনুভূতি ছিলো সেটাই ।  এখন তুমি আমাতে গেড়ে বসেছো ,  তোমাকেও যদি এভাবে শেষ করে দিতে পারি তাহলে আমার জীবনে আর কোন বাধা থাকবে না ।  আমি হবো সমস্যামুক্ত অফুরান প্রাণশক্তির অধিকারী একজন মানুষ ।  দেখা হবে ২১ তারিখে ।  থট ডায়েরি পড়ে শেষ করার আগেই আমি চলে যাবো ।  সাবধানে থেকো না ।  ভবিতব্য মেনে নাও ।  
 ২০শে অক্টোবর আমি বেশ ফুরফুরে মেজাজে কাটালাম ।  বাজার করলাম ।  টবে পানি দিলাম ।  রান্নাঘরের কাজে সাহায্য করলাম ।  ছাদে উঠে মেয়েদের সাথে টাংকি মারলাম ।  বহুদিন এমন ভালো দিন কাটাই নি আমি ।  তবে এর চেয়েও ভালো দিন কাটবে কালকে .  .  . 
  - আর ইউ কমপ্লিটলি আউট অফ ইয়োর মাইন্ড ?  কী লিখেছেন এসব ? 
 - ম্যাডাম ,  এটা হোমটাস্কের খাতা না ।  জটিল সাইকোলজ্যিকাল পর্যবেক্ষনের ব্যাপার ।  এখানে আমার মনে যা এসেছে তাই লিখেছি ।  সেইমত ব্যবস্থা নিন এখন ।  
 - আমি ভাবতেও পারি নি যে কেউ এমন ভয়ংকর এবং কুৎসিত চিন্তা করতে পারে ! 
 - এটা বললে তো হবে না !  মানুষের মন নিয়ে আপনার কাজ ।  মনের অন্ধকার দিকগুলো আপনার চেয়ে আর কে ভালো জানে ?  আর আপনিই তো বলেছিলেন ক্রিয়েটিভ রাইটিং আমার ক্ষেত্রে বেশ সহায়ক হবে ।  এখন আমার স্টিফ লাগছে ।  আপনি বরং নিঃশ্বাসের নতুন কোন ব্যায়াম করান ।  
বিলকিস মাথা ধরে থাকে ।  তার শ্বাসকষ্ট হচ্ছে বলে মনে হয় বুকের ওঠানামা দেখে ।  ঘামছে খুব ।  
 - কাম অন বিলকিস ম্যাডাম !  এত ঘাবড়ে গেলে চলবে ?  ক্রিয়েটিভ রাইটিংয়ের একটু ঝলক না হয় দেখালাম আপনাকে ।  এটা সত্যি ভেবে এমন ভয় পাচ্ছেন কেন ?   
বিলকিস বড় একটা শ্বাসের ঢেলা গেলে ।  চোখেমুখে স্পষ্টতই আতংক ।  কিছু একটা বলতে গিয়েও থেমে যায় ।  
 - আপনার বোধ হয় প্যানিক এ্যাটাক হচ্ছে ,  না হলেও কাছাকাছি ।  রিলাক্স !  নিঃশ্বাস নিন বুক ভরে ,  নেবার পর পাঁচ পর্যন্ত গুনুন ।  তারপর নিঃশ্বাস ছাড়তে থাকুন ।  ধীরে ধীরে ।  প্রতিটি প্রশ্বাসের সাথে মনে মনে বলুন আরাম .  .  .  আরাম .  .  . আরাম .  .  . 
বিলকিস আমার কথামত কাজ করে কিছুটা ধাতস্থ হয় । 
 - আমাকে আপনি আক্রমন করবেন না তো ?  
মৃদু হেসে আমি মাথা নাড়াই ।  যার নেতিবাচক বা ইতিবাচক দুই অর্থই ধরে নেয়া যায় !  
 মেয়েটা আসলে বোকা !  এতকিছুর পরেও সেই হাতিরপুলের গলি দিয়েই যাচ্ছে শর্টকার্ট মারতে !  ঈদের বন্ধে ওই এলাকাটা প্রায় ফাঁকা ।  আমার কর্ম সম্পাদনের জন্যে সরঞ্জামাদী হাতে নিয়ে অপেক্ষা করছে সহযোগীরা ।  আমি ওদের কাছ থেকে অস্ত্র আর এসিডের ব্যাগটা নিয়ে বিলকিসের দিকে এগুই .  .  . 
   * 
আগামীকাল আমার কাউন্সেলিং সেশনের চতুর্থ সিটিং ।  বিলকিস বলেছে একটা থট ডায়েরি মেইনটেন করতে ।  আমি একটু মাতবরি করে ক্রিয়েটিভ রাইটিং এর প্রতি তার উৎসাহকে কাজে লাগিয়ে ওপরে উল্লেখিত বস্তু দাঁড় করিয়েছি ।    এতদিন ধরে যা লিখলাম বিলকিস তা পড়ে কী ভাববে ?  ভয়ের খোলস ছুড়ে ফেলা কোন কামুক উন্মাদ সাইকোপ্যাথের গহীন গোপন ইচ্ছার কথা ,  নাকি শুধুই লেখালেখি প্যানিক ডিজঅর্ডারকে এড়ানোর জন্যে ?  
 বিলকিসের কথা আমি কী করে বলবো ,  আমি নিজেই কি তা জানি ! 


                    




বাতিঘরের সংবিধান

 বিশাল সমুদ্রের মাঝে একটা বাতিঘর ঠিক কতটা একাকী হতে পারে ?  ওহ আপনারা তো আবার বলবেন বাতিঘরের আবার  একাকীত্ব কী !  বাতিঘর কোন জীবিত বস্তু না ।  তাহলে ব্যাপারটা এভাবে ভাবুন ,  বছরের পর বছর ,  বছরের পর বছর সমুদ্রের অসীম বিস্তারের মাঝে একটি বাতিঘরে জীবনযাপন করছে একজন মানুষ ।  এখন ভালো শোনাচ্ছে ?  এখন একাকীত্ব আর বিষণ্ণতার সংযোগে গঠিত অনুভূতি আড়মোড়া ভাঙছে ?  সমুদ্রতীরে বসে থাকা আপনারা স্যান্ডেল খুলে রেখে পায়ের পাতা ভিজাতে ভিজাতে দূর থেকে দেখা ক্ষুদ্র আলোকবিন্দুর দিকে তাকিয়ে উদাস হন ।  আপনারা কয়েকদিনের জন্যে সমুদ্রে আসেন ,  দামী হোটেলে থাকেন ,  হালকা মিউজিকের সাথে প্রিয়জনকে সঙ্গে নিয়ে লবস্টার খান ,  প্রচুর ছবি তোলেন আর কেনাকাটা করেন ।  ঝিনুক - শামুক - কাঁকড়া দেখে উদ্বেলিত হন ।  কখনও কি ভেবে দেখেছেন অনন্তকাল ধরে একজন নিঃস্বঙ্গ মানুষ বাতিঘরে কীভাবে জীবন কাটাতে পারে ?  হ্যাঁ আমি তেমনই একজন একাকী মানুষ ।  তবে আমি কারো কাছে কোন অনুযোগ করছি না আমার একাকীত্ব নিয়ে ।  আপনাদেরকে এখানে আসার আমন্ত্রণও জানাচ্ছি না ।  আমার বাতিঘরে অনন্তকাল বন্দী থাকার গল্পটা আমি নিজেকে নিজে মনে মনে শোনাতেই ভালোবাসি ।  শ্রোতা হিসেবে অবশ্য অন্য কাউকে কল্পনা করে নিলে সুবিধে হয় ।  কখনও অবাক চোখে তাকিয়ে থাকা শিশু ,  কখনও জবুথবু বৃদ্ধ ,  কখনও উদ্দাম আবেগী তাগড়া শরীরের যুবক ।  গল্প বলেই বেশ সময় কেটে যায় আমার !  
 অনন্তকাল ধরে বাতিঘরে বিচরণ মানে আবার ভেবে বসবেন না সৃষ্টির শুরু থেকে অসীমের শেষ সংখ্যা পর্যন্ত এর বিস্তৃতি ।  অসীম বা অনন্ত ব্যাপারটা নিয়ে আপনাদের ভাবনাটা একদম ছিরিছাদহীন ,  কাটখোট্টা ।  বিজ্ঞানীদের কথামত অতসব সমীকরণ আর অংক কষে অসীমের সংজ্ঞা জানতে হলে তবেই গেছি !  সমুদ্র জানে অসীমের সংজ্ঞা ।  সমুদ্রের কাছে বইপত্র নিয়ে এসে আদ্যিকালের বদ্যিবুড়ো অসীমের পাঠ নেয় ।  আপনারা অবশ্য উচ্চপ্রযুক্তির মাধ্যমে সমুদ্রের গভীরতা বা বিশালটা মেপে মোটা মোটা বইয়ে রেখে দিয়েছেন ।  কী হাস্যকর !  এর থেকে হাস্যকর কিছু আর হতে পারে না ।  একাকীত্ব সমুদ্রকে দিয়েছে নীল রঙ ,  শঙ্খের হাহাকার থেকে প্রতিধ্বনিত হয় যে আর্তনাদ তা কেউ শোনে না ।  সেই রঙ আর শব্দ মাপার কোন যন্ত্র বা একক নেই ।  
 আমি মনে করতে পারি না কবে এখানে এসেছি বা কী কারণে ।  আমার কী কোন শৈশব ছিলো ?  বাবা - মা ছিলো ?  আমি কি কোন ভয়ংকর অপরাধ করেছিলাম ,  যার কারণে আজ আমাকে প্রতিনিয়ত দীর্ঘশ্বাসের সাইক্লোনের সাথে যুদ্ধ করতে হচ্ছে ?  এত দুঃখ কোথায় পেলে তোমরা প্রিয় মানবজাতি ?  সন্তান হারানোর দুঃখ ,  প্রেমিকা বিচ্ছেদের দুঃখ ,  যুদ্ধে হাত পা হারিয়ে অথর্ব হয়ে যাবার দুঃখ .  .  .  সাগরের জল এত নোনা কেন বলোতো ?  তোমাদের অশ্রূনীতি সমুদ্রের সংবিধান ।  বাতিঘর থেকে অনেকদূর দেখা যায় ।  শুধু জল আর জল ।  সেই জলের ভেতর উজবুক বিজ্ঞানীরা হাইড্রোজেন আর অক্সিজেনের পরমাণু খুঁজে পায় ।  আসলে সেখানে কি থাকে জানো তো ?  তোমাদের দুঃখকণা ।  পৃথিবীর সবচেয়ে বড় কিন্তু অদৃশ্য কণা ।  তোমরা তা দেখতে পাবে কী করে ?  সমুদ্রের ধারে তো বিচ ভলিবল খেলছো অর্ধউলঙ্গ হয়ে মহামৌজে !  না ,  সমুদ্রের পাশে আনন্দ করতে কোন দোষ নেই ,  সমুদ্র আপ্যায়নে কখনও ত্রুটি করে না ।  শুধু জেনে রেখো ,  তোমাদের সমস্ত অশ্রূ ,  কান্না ,  ঘাম ,  কালসিটে ,  রক্ত ,  প্রহারচিহ্ন ,  কালোপ্রহর সব নবজাত শিশুর কাঁথার মতো গুছিয়ে রাখে সমুদ্র ।  তারপর ঢেউয়ের দেরাজ থেকে সযতনে বের করে ছেড়ে দেয় ।  দুঃখী ঢেউরা তোমাদের এসে ভিজিয়ে দিয়ে যায় ।  অনাদিকাল ধরে এই প্রক্রিয়া চলে আসছে ।  আর তোমরা সমুদ্রকে মাপছো মিটার - ফার্লংএর নিক্তিতে ।  যত্তসব !  
 বাতিঘরের স্বেচ্ছাসেবক হয়ে কাজ করে যাচ্ছি যুগের পর যুগ ।  আমি এসব জানি ।  আমার কি কখনও ফিরে যেতে ইচ্ছে করে ?  আমি জানি না ।  বাতিঘরের নিঃসঙ্গ অচন্দ্রচেতন জীবন আমাকে মোহগ্রস্থ করে রেখেছে ।  হঠাৎ যখন রাতের বেলা তারাগুলো সব ক্লান্ত হয়ে নিভে গিয়ে সমুদ্রকে ভীতি উদ্রেককারী কালচে বর্ণে পরিণত করে ,  তখন আমি দেখতে পাই শিশুদের লাশ ।  সিরিয়া ,  প্যালেস্টাইন ,  ইরাক ,  কোথায় শিশুদের লাশ নেই ?  সমুদ্রের বিশাল গর্জনে মায়ের বুকফাঁটা কান্না ঢাকা পড়ে যায় ।  আমি কান চেপে ধরি তবুও ।  অনন্তকালের জন্যে নিয়োগ দেয়া হয়েছে আমাকে এখানে ।  মহাকালের কোন এক কোণা থেকে উঠে এসে দুঃখকণা হিসেব মিলিয়ে যেতে হবে আজীবন ।  সমুদ্রে যখন ঝড় হয় খুব ,  আমি বুঝতে পারি তোমাদের মধ্যে দাঙ্গা - হাঙ্গামা লেগে গেছে আবার ।  ভালো কোন খবর বাতিঘরে আসে না ।  ঠায় দাঁড়িয়ে থাকি রেলিং ধরে ।  দুঃখকণার হিসেব রাখা ছাড়াও অন্য কাজ আছে আমার ।  বাতিগুলোতো আছেই তীরহারা নাবিকদের দিকনির্দেশনা দেবার জন্যে ।  আমার খুব কাছ থেকে যখন কোন জাহাজ চলে যায় ,  ইচ্ছে করে চিৎকার করে বলি ,   " নিয়ে যাও আমাকে !  "  ।  ইচ্ছেটা অবদমন করতে অবশ্য বেগ পেতে হয় না মোটেও ।  সাধারণ মানুষদের মাঝে আমায় বড় বেখাপ্পা দেখাবে ।  নিজেকে অসাধারণ বলছি না অবশ্যই ,  তবে অন্যদের থেকে আলাদা তো বটেই ।  আমি ছাড়া আর কে যেচে পড়ে বাতিঘরে বাসস্থান গড়বে !  
 দিনের বেলায় উজ্জ্বল সূর্যালোকে যখন ডলফিনেরা খেলা করে আমার ইচ্ছে হয় পৃথিবীর সমস্ত মানুষকে ডেকে নিয়ে এসে বলি ,   " দেখো ,  পৃথিবীটা কত সুন্দর !  "  কিন্তু আমার বলার কেউ নেই ।  আমায় কেউ দেখতে পায় না ।  খুব চেষ্টা করলে হয়তো পেতো ।  কিন্তু কার এত দায় পড়েছে মাঝসমুদ্রে ভুলজোনাকের মত মিটমিটিয়ে থাকা এক গম্বুজের ভেতর বিষাদমোম দিয়ে আলো জ্বালানোর চেষ্টা করা একজনকে খুঁজতে ?  
 আমি স্মৃতিনশ্বরতায় আক্রান্ত ,  তবে কোনো এক পাপের কৃতকর্ম বহন করে চলতে হচ্ছে এ ব্যাপারে কোন সন্দেহ নেই ।  কী পাপ করেছিলাম আমি ?  খুন ?  ধর্ষণ ?  কারো মনে আঘাত দেয়া ?  কিচ্ছু মনে নেই ।  শুধু এটা জানি সাগরের বিশাল জলরাশির প্রতিটি ঢেউয়ের একটা করে কাহিনী আছে ।  আমি ইদানিং ঢেউয়ের গঠন এবং প্রকৃতি দেখে তার কাহিনী বোঝার চেষ্টা করি ।  
 আমার চারিপাশে মনমরা ঢেউ ,  বিষাদী ঢেউ ,  জোনাকখুন ঢেউ ,  আকাশাকাঙ্খী ঢেউ ,  সিগালের ডানার স্মৃতিরুদ্ধ ঢেউ ,  টুনামাছের আঁশটে গন্ধা ঢেউ ।  ঢেউয়ের মাঝেই লুকিয়ে থাকে কেউ ।  আমি ,  তুমি ,  তোমরা ,  আপনারা ,  ছোট্ট বাবুটা ,  বয়স্ক লোকটা ,  সুক্রন্দসী তরুণী ,  বেবাক বিবাগী যুবক ।  আমার ঢেউটা কোথায় ?  কবেই হারিয়ে গেছে !  সময়ের সাথে ঢেউয়ের তুলনা দিয়ে তোমরা যে প্রবচন বানিয়েছো  " সময় এবং ঢেউ কারো জন্যে অপেক্ষা করে না "  এটা খুব সত্যি ।  আমি অপেক্ষা করেছিলাম ।  কিন্তু খুঁজে পাই নি ।  চলে গেছে সে ঢেউ মহাসাগরের মহাজাগতিক আহবানে ।  এসব দেখেশুনে আমার নিঃসঙ্গতা বেড়ে চলে ।  অযুতমরুপথ পাড়ি দেয়া তৃষ্ণার্ত মানুষের মত পিপাসা লাগে ,  সঙ্গপিপাসা ।  
 মাঝেমধ্যে আমার সাঁতার কাটতে ইচ্ছে হয় ।  ইচ্ছে হয় জল কেটে কেটে পটু সামুদ্রিক প্রাণীর মত গভীরে ডুব দিয়ে আবার উঠে আসতে ।  কিন্তু আমি কোথাও যাই না ।  কোথাও যাবার নিয়ম নেই আমার ।  এই নিয়ম কে তৈরি করেছে জানি না ,  তবে আমার মনের মধ্যে তা লহরিত হয়ে গেছে ।  প্রায়শ্চিত্তকাল হয়তো একদিন শেষ হবে ,  সেইদিন আমি সমুদ্রতটে গিয়ে অন্যদের মতো লাফালাফি করবো ,  বিচ ভলিবল খেলবো ,  সস্তায় শুঁটকি মাছ কিনবো ,  ঝিনুকের মালা রেখে দেবো কারো জন্যে .  .  .  
 কেন যেন মনে হয় এমন  " কারো জন্যে " ই আমার এই নির্বাসনদন্ড ।  ছিলো কি এমন কেউ ?  আমি কি তাকে ছেড়ে গিয়েছিলাম ?  কষ্ট দিয়েছিলাম খুব ?  সে কী ন্যুব্জ লতার মত হেলে পড়ে দাঁড়ানোর ক্ষমতা হারিয়ে ফেলেছিলো ?  জানার কোন উপায় নেই ।  সেরকম কেউ থাকলে সে ঢেউ হয়ে চলে গেছে মহাসাগরে ।  এই আকর্ষণ অগ্রাহ্য করা অসম্ভব ।  সময় এবং ঢেউয়ের মত না হলেও মানুষও অপেক্ষার ক্ষেত্রে খুব পারঙ্গম ছিলো কখনও এমন শুনি নি ।  
 বাতিঘরের রাত বড় রহস্যময় ।  রাতে এখানে জোছনার ফেনিল ঢেউ এসে রূপকথা হয়ে যায় ।  দুঃসাহসী জেলে তার ডিঙি নৌকো করে মাছ ধরতে চলে আসে মাঝসাগরের উত্তাল অংশে ।  কখনও কখনও দূর থেকে বিলাসবহুল জাহাজের বিত্তবান যাত্রীদের কলরব শোনা যায় ,  কখনও খালাসীরা মাতাল হয়ে হেঁড়ে গলায় গান ধরে ।  আমার বাতিঘরের মোমবাতিগুলো লেন্সে প্রতিফলিত হয়ে তাদের আলো দেখায় ।  সবকিছু মিলেমিশে আলোকপোকায় পরিণত হয়ে ছোট্ট একটা উড়ালদর্শন দিয়ে যায় আমার নিবাসে ।  কিছু জ্বলনোন্মুখ পতঙ্গ স্বেচ্ছায় নিজেদের বিলিয়ে দেয় তীব্র আলোর ঝলকানিতে ।  আমার বাতিঘরের আলো এমন না ।  মন্দ্রসপ্তক বাজিয়ে চলা আলোকপতঙ্গগুলোও এমন না ।  তারা আবার জলে চলে যায় ।  ঢেউ হয়ে যায় ।  ঢেউয়ের কণা হয়তো বা কোনো সার্ফারের গায়ে লাগে ।  হ্যাঁ ,  রাতের বেলা সার্ফিং করতে আসে এমন সাহসী মানুষও আছে !  এসব দেখে আমার নিযুতমরুপথ পাড়ি দেয়া অভিযাত্রীর মত তৃষ্ণা জাগে ।  জলের তৃষ্ণা না ,  সঙ্গোপনে জমিয়ে রাখা সঙ্গতৃষ্ণা ।  
 তবে আমি জানি ,  আমি এসব কখনও পাবো না ।  আমি অভিশপ্ত ।  মাঝসমুদ্রে আলোকপ্রদায়ী ঘরের ভেতর অন্তরীণ হয়ে থেকে সময়ের ঋণ মেটাতে হবে ।  কত সময় নিয়েছিলাম আমি নষ্ট করার জন্যে ?  খুব বেশি পরিমাণ নিঃসন্দেহে ।  সুদের হারও বেশ চড়া ।  
 নির্জনতার একটা সৌন্দর্য আছে ।  আমার বাড়ির পাশে হকার এসে ইনিয়েবিনিয়ে পণ্য বিক্রীর বিজ্ঞাপন করে না ,  পাশের বাড়ি থেকে ঝগড়া ,  সোহাগ বা শীৎকার শুনতে হয় না ।  তাই বলে এমন ভয়ংকর অনন্ত নির্জনতা ?  মাঝেমধ্যে তা অসহনীয় হয়ে ওঠে ।  একেকটা দিন যায় এমন ।  সাগর থাকে নিস্প্রভ ,  দিকভ্রান্ত জাহাজের নাবিকদের দেখা মেলে না ,  ডলফিনরাও আসে না কসরৎ দেখাতে ।  তখন আমি বিলীন হয়ে যাই ।  তখন আমার আর কোথাও যেতে ইচ্ছে করে না ।  মনে হয় এই নির্জনতার কোমল বাহু ধরে বসে থাকি ।  অনুনয় করি ,   " প্রিয় নির্জনতা ,  আমায় নির্জন করে দিয়ে চলে যেয়ো না "  ।  এত বছরের ,  কত তার হিসেব রাখি নি ,  সম্ভবও না ,  একাকী জীবন যাপনের ক্ষেত্রে নির্জনতাই আমার সবচেয়ে প্রিয় বন্ধু ছিলো ।  যেহেতু একা থাকাটাই ভবিতব্য জেনেছিলাম আমি ,  তাই আশেপাশের মোহনীয় চিত্রকল্পকে অনায়াসে অগ্রাহ্য করে নির্জনতার পাশে গুটিশুটি মেরে শুয়ে থেকে ফিসফিসিয়ে বলতে চাই আমার বেদনার কথা ।  সমুদ্র আর সময়ের মত নির্জনতাও অসীমকে ধারণ করতে পারে ।  সমুদ্রের কাছ থেকে আমি প্রতিদিন বুঝে নিই প্রতিটি মানুষের দৈনন্দিন অশ্রুগাঁথার ঢেউয়ে রূপান্তর ।  নির্জনতা আমার পাশে বসে অথবা আমার চারিপাশে ঘুরঘুর করে জানিয়ে দেয় পরম একাকীত্ব অসম্ভব ।  যার কিছু নেই ,  চালচুলো ,  আয় - রোজগার ,  সন্তান - সন্তদি ,  তার আছে নির্জনতা ।  এতদিন ধরে আমি যা বুঝেছি ,  একাকীত্বের পরম সীমা না থাকলেও তার একটি পরিপৃক্তিক পর্যায় আছে ।  সেই দরজায় করা নাড়তে পারে খুব কম মানুষ ।  আমি কীভাবে যেন কড়া নেড়ে এই ঘরে ঢুকে পড়লাম !  
 ইদানিং আমার চিন্তাধারা পরিবর্তিত হয়েছে ।  আমি কী আসলেই কোন পাপের প্রায়শ্চিত্ত করছি এখানে ,  নাকি দুঃখের বহুমাত্রিক অবগুন্ঠণে হাজারো স্বত্ত্বা জড়ো হয়েছে একসাথে ?  নইলে একেকদিন কারণ খুঁজতে গিয়ে আমি একেকরকম উত্তর পাবো কেনো ?  কেনোই বা চোখের সামনে ভেসে উঠবে নানাবিধ পরস্পর সম্পর্কহীন দৃশ্যপট ?  না ,  আমি কোনো সম্মিলিত স্বত্তা হতে চাই না !  আমি স্বকীয় হবো ।  দৃশ্য পরম্পরায় নিজেকে বেছে নিব খুব যাচাই বাছাই করে ।  সেদিন বুঝতে পারবো আমি স্ত্রী হন্তারক নাকি সুদখোর মহাজন ,  নাকি জগৎসংসারের শক্তিশালীতম সঙ ,  যার খেলনা হলো নাপাম বোমা আর যুদ্ধবিমান ।  এমনতর চিন্তায় আমি যখন উদভ্রান্ত ,  তখন আমার প্রিয় নির্জনতা দূরের পাহাড় থেকে পাখিদের সুর এনে দিয়ে কলমীলতার মোড়কে করে উপহার দেয় ।  সেই সুর শুনে অনেকদিন পর আমি নির্জনতার সৌন্দর্য বুঝতে পারি ।  নিজেকে বাতিঘরের  " দুঃখরক্ষক "  হিসেবে মেনে নিয়ে ঢেউগুলো গুনতে ,  চিনতে থাকি ।  প্রতিটা ঢেউ যেন আমাকে এসে বলে যায় ,   " তুমি একা !  তুমি একা !  তুমি একা !  আমাদের সমস্ত বেদনা তোমাকে বহন করে যেতে হবে প্রতিদিন ।  অনন্তকাল !  "  
 আজ একটা অদ্ভুত ব্যাপার লক্ষ্য করলাম ।  একটা বিচিত্র রকম ঢেউ বারবার ফিরে ফিরে আসছিলো সন্ধ্যার পর ।  এরকম সাধারণত হয় না ।  মানুষ তার দুঃখ - কষ্ট মুছে ফেলতে খুব বেশি সময় নেয় না ।  মৃত্যুর মত পরম দুঃখজনক ব্যাপারও একসময় উৎসবে রূপান্তরিত হয় ।  ঢেউ হয়ে চলে যায় মহাসাগরের অমোঘ আকর্ষণে ।  কোথা থেকে আসছে এই ঢেউটা ?  আমি গভীরভাবে এর উৎস নিরীখে উন্মুখ হই । 
 ঐ যে .  .  . 
 ঐ যে বসে আছে একটা দম্পতি অথবা প্রেমিকযুগল ।  সন্ধ্যা থেকে রাত বারোটা অবধি টানা বসে রয়েছে এখানে ।  ওদের হয়েছে টা কী !  
  * 
 - বিথী ,  দুরে একটা আলোকবিন্দু দেখতে পাচ্ছো ?  
 - হ্যাঁ ,  কি ওটা ?  বাতিঘর নাকি ?  
 - হু ।  আচ্ছা আমরা সমুদ্রে একটা ঘর বানাই চলো !  এই বাতিঘরের মতো ।  
 - চলো বানাই ! 
 - চিন্তা করে দেখেছো ,  এই বিশাল সাগরের মাঝে ছোট্ট একটা বাতিঘর .  .  .  হয়তো বা খুব ছোট না ,  দূর থেকে দেখছি বলে এমন লাগছে; এখানে যদি কোন মানুষ একলা থাকে দিনের পর দিন ,  তাহলে কেমন অনুভূতি হবে তার ?  
 - ভাবতেই পারছি না ! 
 - আসলেই ভাবতে পারার মতো না ।  পৃথিবীতে অনেকরকম অনুভূতি আছে ,  তার কয়টা আমরা ধরতে পারি ?  আমরা খুব মোটা দাগে নামকরণ করেছি ,  আনন্দ ,  বেদনা ,  সুখ ,  দুঃখ ইত্যাদি ।  কিন্তু এই যে আমরা কক্সবাজারে এলাম ,  জোছনায় সমুদ্র দেখলাম ,  দূরের বাতিঘর নিয়ে পরিকল্পনা করলাম ,  এসবকে তুমি কোন নির্দৃষ্ট অনুভূতির ছকে ফেলতে পারবে ?  
 - আসলেই তো ।  ঠিক বলেছো ।  বাতিঘরের ব্যাপারটা আমাকেও একটা অদ্ভুৎ অনুভূতি উপহার দিচ্ছে ।  হুহু করে উঠছে বুকটা ।  সমুদ্রের ঐশ্বরিক বিশালতার মাঝে ছোট্ট একটা বাতিঘর ,  তাতে একজন মানুষ ,  দিনের পর দিন .  .  . কীভাবে থাকতে পারবে !  
 - উঠবা না ?  
 - না আরো কিছুক্ষণ বসি ।  
 - রাত বারোটা বাজে কিন্তু ।  সেই সন্ধ্যা থেকে বসে আছি ।  
 - কী হয়েছে তাতে ? 
 - তাই তো !  কিছুই হয় নি ।  আচ্ছা ধর ঐ বাতিঘরটাতে যদি আমি চলে যাই ?  কীভাবে যাওয়া যায় এখান থেকে ? 
 - বুঝেছি ,  তোমাকে সমুদ্রগ্রস্থতায় পেয়েছে ।  এমন মুহূর্তে এরকম হতেই পারে ।  আমি তোমাকে বাধা দেবো না ।  যা ইচ্ছা কর ।  এসময় কোন ইচ্ছায় বাধা দিতে নেই ।  আমি নিজেও সমুদ্রগ্রস্থ এখন ।  সমুদ্র যা বলবে আমরা তাই করবো ।  
 - তোমার কি খুব আনন্দ হচ্ছে বিথী ?  
 - আনন্দ হবে কেন ? 
 - মানুষজন মধুচন্দ্রিমায় সমুদ্রযাপন করতে আসে তো আনন্দের জন্যেই !  
 - আমার সেরকম কিছু মনে হচ্ছে না ।  ভেতর থেকে একটা মহান বিষণ্ণতা উঠে আসছে ।  
 - মহান বিষণ্ণতা !  বেশ ভালো নাম দিয়েছো ।  
 - হ্যাঁ ,  কিন্তু এই বিষাদ কষ্ট দেয় না ।  ভাবতে শেখায় ,  ভালোবাসতে শেখায় ,  উপলদ্ধি করতে শেখায় ।  আনন্দের চেয়ে বহুগুন সুন্দর এই বিষাদ ।  
তারা দুইজন একে অপরের হাত ধরে থাকে ।  মহান বিষাদের বশবর্তী হয়ে তারা দু ফোঁটা অশ্রূ বিসর্জন দেয় সমুদ্রে ।  
  * 
হু !  অদ্ভুত ঢেউয়ের ব্যাপারটা বুঝলাম এবার ।  কিছু কিছু মানুষ থাকে এরকম ঘোরে পাওয়া ।  অথবা সমুদ্র তাদের মধ্যে একটা ঘোর সৃষ্টি করে ।  
 * 
 - বিথী ,  আমার খুব যেতে ইচ্ছে করছে ওই বাতিঘরটায় ।  এমন অসহ্য একাকীত্বের প্রতিকৃতি আমি আর দেখি নি । 
 - চলো যাই ।  
মাঝরাতে এমনিতেই সমুদ্রতট ফাঁকা থাকে ।  তারপরেও যে কয়েকজন ছিলো অবাক হয়ে লক্ষ্য করলো দুই তরুণ - তরুণীর সমুদ্রে নেমে যাওয়া ।  
  * 
ঢেউগুলো খুব দ্রুতগতিতে আসছে এবার ।  আছড়ে পড়ছে বাতিঘরের গম্বুজে ।  ওরা কী চায় !  ওরা কী সত্যি আসবে এখানে ?  মুক্তি দিবে আমাকে এই অসহনীয় একাকীত্ব থেকে ?  সঙ্গী হবে আমার ?  
 * 
বিথী এবং রেজোয়ান এক অদ্ভুত অনুভূতির জালে আঁটকা পড়ে গেছে ।  বাতিঘরটা তাদের মোহগ্রস্থ করে রেখেছে ।  কিন্তু বাস্তবতা জানে তারা ।  তাই আর খামোখা আবেগের তোড়ে ভেসে গিয়ে মৃতদেহে পরিণত হতে চায় না ।  ঢেউ এসে তাদেরকে ধাক্কা দেয় ,  তারা পড়ে যায় ,  আবারও উঠে দাঁড়ায় ।  সামনে এগোয় না ,  পেছনেও ফিরে যায় না ।  
  * 
এ কী দেখছি আমি !  একটা নতুন বাতিঘর !  অনেক অনেক দূরে অবশ্য ।  আলোকবিন্দুর মত লাগছে দেখতে ।  অবশেষে তারা পারলো !  মহান বিষণ্ণতাকে ধারণ করা যা তা ব্যাপার না ।  তাদের ঢেউগুলো জমে জমে আস্ত একটা বাতিঘর হয়ে গেছে !  এরকম নির্মাণ প্রচেষ্টা অবশ্য আমি আগেও দেখেছি ।  কিন্তু সবই ভেস্তে গেছে ।  ভেসে গেছে প্রবল স্রোতে ।  সমুদ্রের সাথে কোন চালাকি চলে না ।  সমুদ্র ভন্ড অথবা সাময়িক আবেগকে স্থান দেয় না ।  ওদেরটা সাময়িক মোহ না ,  খাঁটি সামুদ্রিক অনুভূতি ।  ওদের সাথে অবশ্য আমার দেখা হবে না কখনও ।  বাতিঘরনিবাসীদের মধ্যে পারস্পরিক যোগাযোগের নিয়ম নেই ।  পৃথিবীর সমস্ত দুঃখ ,  কষ্ট এবং অমানবিকতার বিরুদ্ধে যারা দাঁড়ায় ,  যারা পরের এসব অনুভূতিকে নিজের মনে করে তারাই মহান সমুদ্রে বাতিঘর স্থাপন করতে পারে ।  বাদামবিক্রেতা ছেলেটা চড় খেয়ে কাঁদলে তারা দোষী ব্যক্তিকে দু - কথা শুনিয়ে দেয় ।  সিরিয়ায় বোমা হামলা হলে তাদের বুক ডুকরে ওঠে ।  পাশের বাড়ীর কাজের মেয়েটা গৃহকর্ত্রী কর্তৃক নিগৃহীত হলে তারা মানবাধিকার কমিশনের কাছে যায় ।  ওদেরটা দেখে এখন একটু একটু বুঝতে পারছি আমার এখানে আসার কারণ ।  প্রায়শ্চিত্তের জন্যে না ,  কিছু বোকামানুষী কাজকারবারই আমাকে এখানে টেনে এনেছে ।  সেসব আমার নিজের কাছেই থাকুক না হয় .  .  . 
  * 
 - বাবা ,  তুমি কাঁদছো কেন ?  
 - মমতাজের জন্যে খারাপ লাগছে মা ।  খবর দেখনি ?  তিনি বীরাঙ্গনা ছিলেন ।  পাকিস্তানীরা তার ওপর এমন অত্যাচার করেছিলো যে তাকে ৫ বার অপারেশন করেও সুস্থ জীবনে ফিরিয়ে আনা সম্ভব হয়নি ।  বিকল্পভাবে তলপেটে পায়ুনালী স্থাপন করে কৃত্রিম পাইপ দিয়ে মলত্যাগ করছেন ৪০ বছর । 
মমতাজ কে আজও প্রতিদিন ২০০ টাকার ঔষুধ খেতে হয় ,  যা তার বৃদ্ধ ও দরিদ্র স্বামী যোগাড় করতে হিমশিম খায় ।  বলেন আনোয়ার সাহেব ।  
 - এই শোন তুমি কিন্তু এইবার আর বেতন থেকে কোন টাকা কাউকে সাহায্য করার জন্যে দিবা না ।  এত পরোপকারী হতে তোমাকে কে বলেছে ?  প্রতি মাসে হিসেবের টাকা থেকে বাড়তি কিছু যাচ্ছেই সম্পূর্ন অপরিচিত মানুষদের কাছে ! 
 স্ত্রীর কথা শুনে তিনি বিব্রত হাসি হাসেন ।  আর মিথ্যে করে না বলেন ।  তবে সবকিছু ছাপিয়ে বীরাঙ্গনা মমতাজের মর্মন্তুদ দূর্দশার কথাই তার আগে মনে হয় ।  কিছু একটা করা দরকার ,  কিন্তু তার বড় একা লাগে ।   " সে যাই হোক ,  ধার করে হলেও তাকে টাকা দেবোই "  প্রতিজ্ঞা করেন তিনি ।  
 - ইস রে !  কারেন্ট চলে গেলো একদম সিরিয়াল শুরু হবার সময় !  
  * 
বিথী ,  রেজোয়ান আর আনোয়ার সাহেব মমতাজের প্রাপ্য সম্মান এবং চিকিৎসার জন্যে প্রেসক্লাবের সামনে অনশন করছেন ।  বেশ কিছু লোক জড়ো হয়ে তামাশা দেখছে । 
  * 
 " আমি মনে হয় বুঝতে পেরেছি কেন আমি এখানে "  বাতিঘরনিবাসী ভদ্রলোক নতুন দুটো বাতিঘরের দিকে সন্তুষ্টচিত্তে চেয়ে থেকে ভাবেন ।  যোগাযোগ ,  লৌকিকতা এসবের বালাই নেই অবশ্য তাদের মাঝে ।  নির্ঝঞ্জাট একলা জীবনই তাদের পছন্দ ।  মাঝেমধ্যে অবশ্য সমুদ্রের গভীর থেকে অক্টোপাস এসে তাদের পরিপার্শ্ব চেপে ধরে রেখে এখান থেকে চলে যাওয়ার ইঙ্গিত দেয় ।  কখনও কখনও তারা একটু দুর্বল হলেও ঠিকই মাটিতে দাঁত কামড়ে পড়ে থাকেন প্রলোভন অগ্রাহ্য করে ।  কিছু কিছু মানুষের জন্যে বাতিঘরজীবনই শ্রেয়তর ।  
   # বোল্ড করা অংশটুকু আম্মানসুরার মুক্তিযুদ্ধের বীভৎস হামলার শিকার মমতাজের জন্য একটু মমতা হবে কি ?   লেখাটি থেকে নেয়া ।  


                    




বেনজোর কর্কশ ব্যাঞ্জো

আমাদের পাড়ায় আমি খুব একটু পরিচিত মুখ না ।  চা - সিগারেটের দোকানে মহল্লার ছেলেদের তুমুল আড্ডায় যদিও বা কখনও যাই ,  ম্লানমুখ করে বসে থাকি ।  ওরাও আলাপ জমাতে গিয়ে খুব একটু সুবিধে করতে পারে না ।  তাই বছর খানেক এখানে আসার পরেও নিজাম সাহেবের সদ্য গজিয়ে ওঠা প্রতিপত্তি বা জামাল সাহেবের কর্মস্থলের দূরাবস্থা সম্পর্কে আমি মোটেও ওয়াকিবহাল নই ।  মা - খালাদের সান্ধ্যকালীন আড্ডায় টুকটাক যা শোনা যায় আর কী ।  অবশ্য আমার মত একজন বেকার ,  অপদার্থ ,  বাবার ভাষায়  " গুড ফর নাথিং "  একজন যুবককে পাড়ার হালহকিকত বলতে কারই বা বয়ে গেছে ।  এইতো কদিন ধরে বাসার কাজ শুরু হয়েছে ,  রড - সিমেন্ট ,  ঢালাই যন্ত্রের ব্যস্ততায় সবাই নিজেকে সন্নিবিষ্ট করে ফেলেছে ,  আমায় বাদে ।  এসব ব্যাপারে অবশ্য কোন আগ্রহও নেই ,  তারাও জানে আমার ওপর দায়িত্ব অর্পণ করতে গেলে বিশাল একটা গুবলেট করে ফেলবো ।  এই বেশ ভালো আছি !  এমনটাই আসলে আমি চাই ।  নির্ঝঞ্জাট জীবন ,  রাত জেগে জোনাকীদের কোরাস শোনা ,  আর স্লিপিং পিল খেয়ে দিনভর ঘুম ।  আমার ফেভারিট ব্র্যাান্ড হলো জিওনিল ।  কেমিক্যাল নেম ব্রোমাজিপাম থ্রি এমজি ।  ডাক্তারের প্রেসক্রিপশন ছাড়া অবশ্য বজ্জাত দোকানদারেরা দেয় না ,  পরিচিত ডাক্তারও নেই যে একটা প্রেসক্রিপশন যোগাড় করবো ।  আগের পাড়াটা ভালো ছিলো ।  চাহিবা মাত্র ইনসমনিয়াক যুবককে ঘুমবটিকা প্রদানে বাধ্য থাকিতো !  এই পাড়ায় কাউকে বাধ্য করতে ব্যর্থ হয়ে অবশেষে একজনকে খুঁজে পেলাম ।  এজন্যে অবশ্য আমাকে কিছুটা ছলচাতুড়ির দ্বারস্থ হতে হয়েছিলো ।   " একটা ব্রোমাজিপাম দেন তো ভাই ।  আম্মার জন্যে লাগবে ।  প্রেসক্রিপশন আনতে ভুলে গেছি ।  প্লিজ ভাই !  " উদাস চেহারার হালকা চুলের দোকানদার কী মনে করে যেন আমাকে বিশ্বাস করলো ।  অবশ্য ব্রোমাজিপাম খুব কড়া ডোজের সিডেটিভ না ,  আমি এমনটাও শুনেছি যে একজন ৬০টা খেয়েও মারা যাওয়া তো দূরের কথা কিছুদিন ঝিমিয়েছিলো কেবল ,  আমার এক বন্ধু ।  সুতরাং ,  অতি সাবধানী দোকানদারদের বৃদ্ধাঙ্গুলি দিয়ে বিশ্বাসের পারদটা একটু উঠিয়ে সে দিতেই পারে !  প্রথম প্রথম আমি তার কাছে একটা করেই নিতাম ।  সেও বুঝে গিয়েছিলো ওসব অভিনয়ের আর দরকার নেই ,  আমিও !  ধীরে ধীরে এক পাতা নিতে থাকলাম ।  এখন হয়তোবা আপনারা তার অবিমৃষ্যকারিতার নিন্দে করতে পারেন ,  তবে বাস্তবতা হলো ,  আমি প্রতি দশ দিনে এক পাতা নিতাম ।  প্রতিদিন একটি করে পিল নিলে সেটা নিশ্চয়ই খুব ক্ষতিকর কিছু না !  ফার্মেসির লোকজনেরা ঔষধ সম্পর্কে অল্পবিস্তর জানে বৈকি !  তার সাথে আমার কখনও কথা হয়নি লেনদেনের ব্যাপার ছাড়া ।  নামটাও জানা হয়নি ।  যদিও এই পাড়াতে তার সাথেই আমার সবচেয়ে বেশি যোগাযোগ ছিলো ।  খাতিরটা হয়তো হয়েও যেতে পারতো ,  কিন্তু হবে কী করে !  সেও যে আমার মতো মুখচোরা আর বিরস বদনের অধিকারী !  হয়তোবা সেও প্রতিরাতে জিওনিল নেয় ।  তারও হয়তো ঘুমের কষ্ট ।  চোখের কোণে কালি দেখে আঁচ করা যায় ।  আমরা ,  বেনজোবাডিরা এতটুকু মৌন বন্ধুত্ব তো স্থাপন করতেই পারি !  কথা বলা না বলা ,  নাম না জানা এতে কী বা আসে যায় !  জ্বর - জারি ,  পেটের পীড়া ,  গ্যাসের প্রবলেম এসব আমার একদম হয় না ।  কিন্তু হতে কতক্ষণ !  জীবনটা যেমন অনিয়মে চলছে ,  রাত জাগা ,  দিনভর ঘুম ,  নতুন ধরণের ঔষুধের প্রয়োজন পড়েই গেলো ।  এই ঔষধগুলো ,  যেমন প্যারাসিটামল ,  ওমিপ্রাজল ইত্যাদি ফার্মেসি থেকে নিতে প্রেসক্রিপশনের দরকার পড়ে না ।  বাসার পাশের ফার্মেসি থেকেই দিব্যি কিনে নেয়া যায় ।  তবুও আমি কেন যেন ঘুরপথে গিয়ে সেই বিষণ্ন যুবকের দোকানের শরণাপন্ন হলাম ।   - এক প্যাকেট গ্যাসের ট্যাবলেট দেন তো ।  - কোনটা নিবেন ?  - কোনটা ভালো ?  - জেলড্রিন নিতে পারেন ,  ওমিপ্রাজল ,  লোসেকটিল .  .  .  - আচ্ছা যেটা ভালো সেটাই দেন ।  এই ছিলো তার সাথে আমার এতদিনকার পরিচয়ে দীর্ঘতম কথোপকথন ।  হঠাৎ একদিন হলো কী ,  আমি একটা চাকুরি পেয়ে গেলাম ।  তেমন কিছু নয় অবশ্য ,  তবুও বেশ খুশির ব্যাপার ।  সমস্যা একটাই ,  সকালে ঘুম থেকে উঠতে হবে ।  জিওনিল খাওয়া বন্ধ করতে হবে ।  জিওনিলবিহীন প্রথম রাতটা বেশ কষ্টেই কাটলো ।  সিভিট চিবিয়ে তার বিকল্প বেছে নিলাম ।  তাতে আর কোন কাজ না হলেও মানসিক প্রশান্তি মিললো ।  শেষরাতের আগেই কীভাবে যেন ঘুমিয়ে গেলাম ।  সকালে ঘুম থেকে উঠে ফর্মাল ড্রেস পরে যাবতীয় ফর্মালিটিজ পালন করে এবং গুরুজনদের উপদেশ এবং দোয়া গলাধঃকরণ করার পরে আশ্চর্য হয়ে খেয়াল করলাম ,  আমার কোনো চুঁয়ো ঢেকুর উঠলো না ।  দীর্ঘ নিঃসঙ্গ অন্তরীণ জীবনের অন্তিম লগ্নটা তেমন খারাপ না তাহলে !  সদর রাস্তায় শর্টকাটে যেতে হলে আমার বেনজোবাডির দোকানটা এড়িয়ে যেতে হয় ।  তাতে কী !  দরকার পড়বে না আর হয়তো ।  আর ব্যাপারটা তো এমনও না যে আমার বিরহে কাতর হয়ে সে দোকান বন্ধ করে দেবে !  দরকার পড়লে তো আবার যাবোই !  এবার তার নাম জিজ্ঞেস করে কিছুক্ষণ আড্ডা আর চা ' ও হয়ে যাবে !  শর্টকাট পথটিতে এর আগে আমি কখনও যাই নি ।  যেতে গিয়ে এক অশীতিপর বৃদ্ধের ভেষজ ঔষধের দোকান চোখে পড়লো ।  সাইনবোর্ডে বিতং করে লেখা  " এখানে যাবতীয় ইউনানী ,  ভেষজ এবং আয়ূর্বেদী চিকিৎসার মাধ্যমে জন্ডিস ,  আমাশয় ,  নারীদিগের গোপন রোগ .  .  .  "  আরো কী সব যেন জটিল ব্যাধির নিরাময়ের নিশ্চয়তা দেয়া হয়েছে ।  বেচারা !  তার স্বাস্থ্যের যা অবস্থা ,  তা এই দোকানের জন্যে মোটেও কোন ভালো বিজ্ঞাপন হয়নি ।  তাতে কজন বিশ্বাস করে চিকিৎসা নিতে আসবে সন্দেহ আছে !  বৃদ্ধ নিজেও তার ব্যবসার ব্যাপারে খুব একটু উৎসাহী না বলে মনে হচ্ছে ।  একমনে একটি ধর্মীয় পুস্তক পড়ে যাচ্ছেন ,  বৃদ্ধ বয়সের সময় কাটানোর একটা পন্থা আর কী !  আমার খুব ইচ্ছে করছিলো তার সাথে কিছুক্ষণ গল্প করি ।  এই বয়সে ব্যবসা ফেঁদে বসে তিনি কী আশা করেন !  কিন্তু আমার অত সময় ছিলো না ।  অফিসের দেরী হয়ে যাচ্ছিলো ।  অফিস জিনিসটা যেমন খারাপ ভেবেছিলাম মোটেই তা না ।  হতে পারতো ,  যদি মনমতো কাজ না পেতাম ।  লেখালেখি ,  অনুবাদ ,  রেডিওর ভয়েস ওভার খারাপ লাগে না করতে ।  কাজ উপভোগ করছিলাম বেশ ,  দ্রুত একটা ইনক্রিমেন্টও পেয়ে গেলাম !  এখন নিশ্চিতভাবেই আমাকে মুখোমুখি হতে হবে মায়ের চিরাচরিত সেই বাসনার ।   - এইবার একটা বউ এনে দে বাবা !  যেন চাইলেই এনে দেয়া যায় !  কীজন্যে যে তারা এত তাড়াহুড়ো করে আমি বুঝি না !  তবে বউয়ের কথা বলায় আমার মধ্যে একটা অন্যরকম শিহরণ সৃষ্টি হলো ।  রণডম্বুর বাজতে লাগলো শরীরের আনাচে কানাচে ।  সেদিন আমি বাসায় ফেরার সময় আমার বেনজোবাডির ফার্মেসিতে গেলাম ঘুরপথে ।  কিছু কেনার জন্যে না ,  দাঁড়িয়ে থেকে অবলোকন করতে থাকলাম যৌনাবেদনময়ী প্যাকেটের কনডমগুলো ।  বেনজোবাডিকে আজকে আরো বিষণ্ণ লাগছে ।  দোকানের হাল - হকিকতও খুব একটু ভালো না ।  ব্যবসায় মন্দা যাচ্ছে নাকি ?  কার সাথে যেন আলাপচারিতায় জানতে পারলাম ব্যবসা উঠিয়ে দেবার চিন্তা করছে ।  আমি অবশ্য তখন রঙ - বেরঙের কনডমগুলো দেখতে ব্যস্ত ।  জিনিসগুলোকে দ্রূত ব্যবহারিক জীবনে প্রয়োগ করতে হবে ।  মায়ের উপদেশ আমার এই প্রথমবারের মতো যৌক্তিক মনে হলো !  সেদিন আমি দোকান থেকে কিছু না কিনেই চলে আসি ।  অফিসে যাবার পথে আবারও সেই শর্টকার্ট পথ ।  বৃদ্ধ এখনও কী মনে করে দোকানটা খুলে রেখেছে কে জানে !  আজকাল আমি বেশ প্রগলভ হয়ে গেছি ।  অপরিচিত মানুষদের সাথে কথা বলতে সংকোচ হয় না মোটেও ।  ভাবলাম বৃদ্ধের সাথে কিছু কথাবার্তা বলেই যাই !  উপায় নেই !  আজ সে গভীর ঘুমে মগ্ন ।  বাসায় কী ভালো করে ঘুমোনোর সময় পায় না ?  ভেষজ ঔষধগুলো আসলেই যৌনক্ষমতাবর্ধক কী না জানলে মন্দ হতো না ।  কৌতূহলকে নিবৃত্ত করতে না পেরে আমি তাকে জাগিয়েই তুলি ।   - চাচা ,  শুনছেন ?   - কি হইছে ?  অদ্ভুত ব্যাপার !  এতদিন পর কাস্টমার এলো ,  একটু সমাদর করবে তা না ,  এমনভাবে প্রশ্ন করছে যেন এসে বিশাল অপরাধ করে ফেলেছি !  - না মানে ,  ঔষুধের ব্যাপারে একটু জানতে এসেছিলাম ।  - কী সমস্যা আপনের ?  এই বয়সেই ধ্বজভঙ্গ হইসেন ? প্রশ্নের ছিড়ি দেখো !  বোঝাই যাচ্ছে অসময়ের ঘুম ভেঙে যাওয়ায় তিনি বেশ ক্ষিপ্ত ।   - হইসে কী না কেমনে বুঝবো চাচা !  বিয়াই তো করি নাই !  - আইচ্ছা বিয়া করলে পরে আইসো ।  এখন মালসামান নাই ।  ঘুমাইবার দাও ।  মহল্লার পরিচিত দুই দোকানদারের মধ্যে বেশ মিল খুঁজে পাই আমি ।  দুজনেই নির্লিপ্ত ,  একজন অবশ্য বেশ কাটখোট্টা ,  দুজনের ব্যবসার অবস্থাই বেশ সঙ্গীণ ।  বিয়ের পরে বেশ কিছুদিন এই পথ দিয়ে চলা বন্ধ থাকলো ।  দুজনের কারো সাথেই দেখা হলো না অনেকদিন ।  আমার অবশ্য ভেষজ যৌনবর্ধক বা জিওনিল কোনটাই আর দরকার পড়ে না এখন ।  তারপরেও মধুচন্দ্রিমা শেষে একবার তাদের সাথে দেখা করবার তাগিদ অনুভব করি ।  বিষণ্ন দোকানদার আমাকে একটা খারাপ সময়ে অনেক সহায়তা করেছে ।  হাঁফ ধরা বৃদ্ধের অসহায়তা আমাকে আপ্লুত করেছে ।  তাদের সাথে একবার দেখা না করলে কেমন হয় !  যদিও জানি কোন সহৃদয় আপ্যায়ন আমার জন্যে অপেক্ষা করছে না ।  তবুও গেলাম এক সান্ধ্যভ্রমণে তাদের খোঁজ নিতে ।  এছাড়া কনডমও শেষ ,  অচেনা দোকান থেকে কেনা তাও আবার মহল্লার ,  কিছুটা বিব্রতকর ব্যাপারটা আমার জন্যে ।   - কী ভাই ,  কেমন আছেন ?  এই প্রথম তার সাথে আমি সম্ভাষণমূলক কথা বলি ।   - আছি আর কী !  - আপনার নামটা যেন কী ?  এতদিন ধরে পরিচয় অথচ নামটাই জানা হলো না !  হেহেহে !  - আমার নাম মমতাজ ।  আপনার নাম শিহাব ।  আপনি একটা ভালো চাকরি করেন ।  সম্প্রতি বিয়ে করেছেন ।  এখন আর ব্রোমাজিপাম খান না ।  পাশের গলির ভেষজ দোকানদারের কর্মপন্থা সম্পর্কে আপনার বিশদ আগ্রহ আছে ।  আর আমি এখনও বেনজো খাই ।  খায়া খায়া দোকান লাটে উঠাইসি । আমাকে স্তম্ভিত করতে এর চেয়ে বেশি কিছু দরকার ছিলো না ।  সে করলোও বেশ সূচারুভাবে ।  সে বলে চললো ,  - অবাক হইলেন ?  আমার মতো না - মানুষ তো আপনার মতো হ্যাঁ - মানুষের দিকে তাকায়া থাকবেই ।  ভালা লাগে দেখতে এসব ।  আমার খবর হইলো ,  আজকেই দোকানের শেষ দিন ।  নতুন ব্যবসা ধরসি ।  বাসের কন্ডাকটারি করবো ।  বুড়া আমাকে ক্যাপিটাল দিয়া গেছে ।  - সে আপনার কী হয় ?  - কিছুই না !  আপনে আমার কী হন ?  কিছুই না ।  ব্রোমাজিপাম আপনার কি হয় এখন ,  কিছুই না !  তারপরেও জীবন যাদের কিছুই দেয় না ,  তাদের কীভাবে কীভাবে যেন মিরাকলের মত কিছু একটা হয়ে যায় ।  আপনার কী লাগবো ?  কনডম ?  - না ,  ব্রোমাজিপাম ।   - বুঝছি !  আমার কথা শুইনা সেন্টু খায়া গেছেন ।  তাই মাইন্ড রিলাক্সের জন্যে বেনজো খাইবেন ।  বাদ দেন বস !  জীবনের অত কিছু ধরতে নাই ।   - আপনার বাস কবে থেকে চালু হবে ?   - কালকে থেকে ।  মিরপুর - আজিমপুর রুট ।  - আমি যাবো ।  - যাইবেন সে আর কী কথা !  যাইবেন ।   - চাচারে একটু দেখতে যাবো ।  নিয়া চলেন না ! ত্রিভূবনে কেউ না থাকাটা কষ্টকর ।  তবে জীবন একটা উপায় খুঁজে বের করেই নেয় !  আশি বছরের বৃদ্ধের মাঝেও নতুন স্বপ্ন জাগ্রত হয় ।  তার সাথে যুক্ত হয় না - মানুষেরা !  যেমন আমার প্রাক্তন বেনজো - বাডি !  এতদিনে আমার এই বোধোদয় হয়েছে যে ব্রোমাজিপামের ঊনজীবন কোন জীবন না ।  আমি জীবন বেছে নিয়েছি ।  অশক্ত ভেষজরাজ বৃদ্ধ তা পারেনি ।  বিষণ্ণ যুবক দোকানদার তা পারেনি ।  হঠাৎ করে আমার মাথায় একটা পরিকল্পনা আসে ,  যদিও তা খুব স্বল্প পরিসরের ,  তারপরেও .  .  .  ।  " ঐ শ্যামলী ,  কলেজগেট ,  রাপা প্লাজা ,  কলাবাগান ,  সায়েন্স ল্যাব ,  আজিমপুর .  .  .  " মমতাজ যাত্রী ডেকে চলেছে ।  অফপিক টাইম ।  খুব একটু মানুষ নেই ।  সারাদিনের ধকলে সে ক্লান্ত ।  অভ্যেস নেই তো !  বাসের শেষের দিকের সিট সব ফাঁকা ।  আমি ওখানেই বসেছি ।  ভাড়া কাটা শেষ হলে মমতাজের আর কিছু করার থাকে না ।  দাঁড়িয়ে থাকে অবিচল ।  হঠাৎ আমার দিকে চোখ পড়ায় সন্তর্পণে সে এগিয়ে আসে সামনে ।  কাঁচুমাচু ভঙ্গিতে ।  এগুতে থাকে সে ।  সে চায়টা কী !  ভাড়া কি দিইনি আমি ?  সিটের একেবারে কাছে শ্বাস ছোঁয়া দূরত্বে এসে সে থমকে দাঁড়ায় ।  সে কি বসতে চায় ?  কে কবে দেখেছে কোন কন্ডাক্টরকে সিটে বসতে ?  তাদের পায়ে যান্ত্রিক সার্কিট ,  বনবন করে ঘোরে ।  তারা কখনও ক্লান্ত হয় না ।  নিয়ম নেই ।  হাজারটা সিট ফাঁকা থাকলেও তাদের বসার অধিকার নেই ।  আমার দিকে সকাতর দৃষ্টিতে চেয়ে আছে সে অনুমতির প্রার্থনায় ।  আমি দেখেও না দেখার ভান করলাম ।  সে এখন আর আমার বেনজোবাডি না ।  একজন ঘামস্নান করা নোংরা কন্ডাক্টর ।  যাকে পরিচালিত করছে শীর্ণকায় না - মানুষ এক বৃদ্ধ ।  তাদের সাথে আনন্দভ্রমনটাকে ভ্রম হিসেবে বুঝতে পেরে আমি আমার পরিকল্পনার হাস্যকর দিকটা বুঝতে পারি ।  সায়েন্স ল্যাবরেটরির কাছে বাস এলে ভাড়া দিয়ে নেমে যেতে গিয়ে খেয়াল করি পকেট থেকে একটা কনডমের প্যাকেট বেরিয়ে এসেছে ,  যা মমতাজের কাছ থেকে গতকাল কিনেছিলাম ।   কনডমের পিচ্ছিল অঙ্গে আজ বীর্যের বদলে ঘাম ,  অশ্রূ আর রক্ত ইজাকুলেট হলে হয়তোবা আমি ক্ষণিকের জন্যে অবাক হলেও হতেও পারি ! ক্ষণিকের জন্যেই ! 






দুর্ঘটনাপ্রবণ এলাকার মানুষেরা

 দুর্ঘটনা - ১  হেকমত সাহেব একজন মোটামুটি সুখী মানুষ ।  সুখী এই অর্থে -  তার রাতে ভালো ঘুম হয় ।  অন্যান্য মধ্যবিত্ত মানুষের মত তারও সমস্যা আর হতাশা আছে ।  তবে সেসব নিয়ে তিনি খুব একটু ভাবেন না ।  ভাবার সুযোগ পান না বলেই হয়তো ।  সারাদিনের কর্মমুখর ক্লান্ত দিনের পর বাসায় ফিরে স্ত্রীর সাথে ঝগড়া আর বাচ্চাদুটোর ওপর হালকা হম্বিতম্বি করে টিভিতে জ্বালাময়ী টকশো দেখার পর এগারটা বাজতে না বাজতেই তার চোখে ঘুম নেমে আসে ।  পুরো রাত মরা কাঠের মত ঘুমান ।  তাই তাকে সুখী হিসেবে স্বীকৃতি প্রদান করতে কারো আপত্তি থাকার কথা না ।  হঠাৎ একদিন রাতে এই নির্ঝঞ্জাট দিনলিপির পাতায় কালি ঢেলে দিলো যেন কেউ ।  তিনি রাত দুটোর সময় খাট থেকে পড়ে গিয়ে মশারির সাথে আটকে এক অসম্মানজনক পরিস্থিতিতে নিজেকে আবিষ্কার করলেন ।  কাতর চিৎকারেও ঘুম থেকে উঠলেন না তার সহধর্মিনী ।  তিনি হয়তো তার চেয়েও সুখী মানুষ ।  হেকমত সাহেব জীবনের এই সংকটময় মুহূর্তে দুর্ঘটনা থেকে পরিত্রাণ পেতে একটি স্বকীয় কার্যপ্রণালী প্রস্তুত করলেন মনে মনে ।  প্রথমত ,  মশারির প্যাচটা ছুটোতে হবে ,  তারপর বিছানায় গিয়ে শুতে হবে ।  এই অংশটা বেশ সহজ ,  তবে তারপরের পর্বটাই কঠিনতম ।  এমন একটি দূরাবস্থা থেকে মুক্তি পাবার পরপরেই তাকে ঘুমোতে হবে ।  না হলে তিনি আর সুখী মানুষ থাকতে পারবেন না ।  বেশ চ্যালেঞ্জিং একটা কাজ ।  একটানা ঘুম দিয়ে অভ্যস্ত তিনি ।  ভাঙা ঘুম জোড়া লাগানো ,  তাও আবার এমন একটা দুর্ঘটনার পরে ,  তার জন্যে বেশ দুরূহ একটা ব্যাপার হবে ।  বিছানায় ওঠার পর মিনিট পাঁচেক চোখ ডলে ঘুম না আসার সম্ভাবনায় মুষরে পড়ে তিনি ভেড়া গুনতে থাকলেন ।  
 দুর্ঘটনা - ২  জিমন্যাস্ট হবার ইচ্ছে অরিনের ছিলো ,  এমন কথা কেউ কখনও শোনেনি ।  তবে তার মেদহীন স্থিতিস্থাপক শরীর মাঝেমধ্যেই তারুণ্যের ঝলকে উথলে উঠে আনমনে কিছু শারীরিক কসরৎ করে ফেলে ,  যার জন্যে দক্ষতার প্রয়োজন হয় ।  এই যেমন ,  শরীরটাকে পেছনের দিকে বাঁকা করে মাটি ছোঁয়া অথবা ডান হাতের মুঠো পিঠের ওপর দিয়ে প্রক্ষেপ করে নিচে রাখা বাম হাতটা ধরা ।  এসব সে খেয়ালবশতই করে ।  ইদানিং তার নতুন বাঁই উঠেছে হাতের ওপর ভর দিয়ে হাঁটার ।  এটা অবশ্য সে একলা থাকলেই কেবল করে ।  নিজের ঘরে ,  পর্দা টেনে দিয়ে ।  পাশের বাসার সুন্দরী মেয়েটা তাকে এ অবস্থায় দেখতে পেলে নির্ঘাৎ পাগল ঠাউরাবে ।  জানলা বন্ধ করে ,  পর্দা টেনে দিয়ে এ্যারোবিক্সের মিউজিক ছেড়ে দিয়ে সে চমৎকার একটা আবহ তৈরি করে ব্যায়ামের জন্যে ।  সঙ্গীত ব্যায়ামের জন্যে ভালো সঙ্গী ।  টেকনো বিট শরীরটাকে প্রলুদ্ধ করে ইলাস্টিক হতে ।  
১ .  .  . 
২ .  .  . 
৩ .  .  . 
৪ .  .  . 
৫ .  .  . 
সাফল্যের সাথে পাঁচ মিনিট হাতের ওপর ভর দিয়ে থেকে স্বাভাবিক অবস্থায় ফিরতে গিয়েই বিপত্তিটা ঘটে ।  পায়ের পাতার বদলে নখ সজোরে অবতরণ করে মেঝেতে বিছিয়ে রাখা ফোমের ওপর ।  ফোম বিছানো থাকায় ব্যথা খুব একটু পায় না অরিন ।  সে ভাবতে থাকে এসময় যদি পাশের বাড়ির মেয়েটা তার কাছে থাকতো ,  একটা বেশ মেলোড্রামাটিক রোমান্টিক পরিবেশ সৃষ্টি হতো ।  তখন সে মেকি আর্তনাদও করতো সহানুভূতির প্রত্যাশায় ।  এমনতর উচ্চতর প্রেমময় চিন্তা করতে গিয়ে সে নিজের অজান্তেই নিমজখম হওয়া বুড়ো আঙ্গুলটার ব্যথায় কঁকিয়ে ওঠে ।  
 দুর্ঘটনা - ৩  বেকার জীবন সুখের হয় পয়সাওলা পিতার গুণে
এই কথা সত্যি হয়েছিলো জুবায়েরের জীবনে
জুবায়েরের জীবনে ! 
 জুবায়েরের সুখময় একেকটা দিনের শুরু হয় বেলা দুটোর দিকে ঘুম থেকে উঠে তিন কোর্সের নাস্তা করার পর ।  নাস্তা করে কিছুক্ষণ আয়েশী ভঙ্গিমায় পত্রিকা পড়ে এক কাপ চা না হলে তার চলবে না ।  তবে বাসার দার্জিলিং ফ্লেভারের চা না ,  তার চাই আনাসুর এর টং দোকানের কড়া মিষ্টি চা ।  সাথে স্যাঙাতদের সাথে মনের আনন্দে গুলতানি না করতে পারলে চায়ের মজাটা জমে নাকি ?  আজকে নাস্তায় তেমন কিছু নেই ।  খিচুড়ি শুধু ।  সাথে গ্রামের বাড়ি থেকে নিয়ে আসা খাঁটি গাওয়া ঘি আছে ,  গতকাল রাতে মায়ের কাছে শুনেছে ।  গেল কই সবাই ?  বাসা ফাঁকা ।  নিজেকেই এখন কাজ করতে হবে ।  বিরক্তি ভরে ভাবে সে ।  তার বিরক্তি উবে যায় ঘি এর জন্যে অপেক্ষা বিলম্বিত না হওয়াতে ।  ফ্রিজ খোলার সাথে সাথেই সে পেয়ে যায় ঘিয়ের বয়ামটি ।  খয়েরি রঙ এর লোভনীয় তরল ,  বয়ামের গা চিকচিক করছে পু্ষ্টিবিন্দুতে ।  প্রসন্ন মনে ঘি নিয়ে খিচুড়িতে ঢেলে মাখাতে থাকে সে ।  গন্ধ পাওয়া যাচ্ছে না তেমন ,  কয়েকদিন ধরে ঠান্ডায় তার নাক বন্ধ তো তাই ।  মাখানো শেষ হলে মুখে দেয়ার পরে এক অস্বাদপূর্ব মিষ্টি স্বাদে তার মুখটা বিকৃত হয়ে আসে ।  সে ভুল করে ঘি এর বদলে গুড়ের কৌটো নিয়ে এসেছিলো ।  ঘুমচোখের ভুলের মাশুল দিতে হচ্ছে  ' সকালের '  নাস্তাটা নষ্ট করে ।  আজকে সারা দিনটাই খারাপ যাবে জোবায়েরের এই অনাকাঙ্খিত দুর্ঘটনার ফলে ।  
 দুর্ঘটনা - ৪  গ্রামে বেড়াতে আসা সবুজের জন্যে অত্যন্ত আনন্দের ব্যাপার ।  বিশেষ করে সেটা যদি হয় সমবয়েসী স্বজনদের সাথে ঝটিকা সফর ।  সময়টা কেটে যায় ফড়িঙের ডানায় ,  চঞ্চল ।  তাদের গ্রামের সবচেয়ে আকর্ষনীয় বস্তু হলো বিশাল এক পুকুর ।  তার চারপাশে নারিকেল আর জামগাছের স্নেহাতুর ছায়া ।  টলমলে স্বচ্ছ জলে গা ডুবোলেই শরীরটা জুড়িয়ে যায় ।  শহরের সাপ্লাইয়ের জলে বাথটাব ভর্তি করে দামী সাবান - শ্যাম্পু মেখে এই অনুভূতির ধারেকাছেও যাওয়া যায় না ।  গোসল না করতে চাইলে শান বাঁধানো ঘাটে গাছের ছায়ায় শুয়ে শরীর জুড়োও যতক্ষণ খুশী ,  কেউ মানা করবে না ।  দুইদিন হলো গ্রামে এসেছে তারা ,  কিন্তু এখনও পুকুরে স্নান করার সময়ই পায়নি বিভিন্ন আনুষ্ঠানিকতা পালন করতে উপশহরে বসবাসকারী আত্মীয়দের বাসায় ঘুরতে গিয়ে ।  আজকেই শেষদিন ।  আর মাত্র কয়েক ঘন্টা পরে শহরের উদ্দেশ্যে যাত্রা করবে তারা ।  সবুজ সোৎসাহে ঝাঁপিয়ে পড়লো স্বচ্ছ জলে ।  সে সাঁতার পারে না ,  তবে তাতে হুটোপুটি করতে কোন সমস্যা নেই ।  সমস্যা করলো কিছু বেয়ারা জলবিন্দু তার কানের ভেতর সেঁধিয়ে গিয়ে ।  বাকিটা সময় তাকে কান থেকে পানি বের করতেই বেশি মনোযোগ দিতে হলো ।  অস্বস্তি নিয়ে কি পুকুরস্নান উপভোগ করা যায় ?  শেষপর্যন্ত অনাকাঙ্খিত দুর্ঘটনাটির কারণে তার স্নানের আনন্দ অসমাপ্তই থেকে গেলো !  
 দুর্ঘটনা - ৫  লুবনা খুব উত্তেজিত ।  সে বসে আছে দেশের সবচেয়ে চাকচিক্যময় এবং মর্যাদাপূর্ন বার্ষিক তারকামেলার পুরষ্কার বিতরণী অনুষ্ঠানের গ্যালারিতে ।  অপ্রত্যাশিতভাবেই এখানে আসার সুযোগটা পেয়েছে সে ।  তার এক বান্ধবীর বরাতে সে যেতে পারছে ।  সেই বান্ধবী এক্সট্রা টিকেট রেখে দিয়েছিলো তার প্রেমিকের জন্যে ।  বেচারা হঠাৎ জ্বরে পড়ে যাওয়ায় আসতে পারে নি ।  তাই লুবনার এই অভাবিত উৎসবযোগ ।  উপস্থাপকের প্রাঞ্জল সঞ্চালনে গতিময় হয়ে উঠেছে অনুষ্ঠান ।  দর্শক এবং নিমন্ত্রিত অতিথি সবাই খুব উপভোগ করছে ।  নানা কলায় পটিয়সী শিল্পীরা তাদের পেশাদারীত্ব এবং আবেগ ,  এই দুইয়ের সংমিশ্রণে দর্শকদের হৃদয় জয় করে নিয়েছেন ।  যারা আসতে পারেনি তাদের জন্যে রয়েছে দূরদর্শনে সরাসরি সম্প্রচারের সুব্যবস্থা ।  তার দিকেও হয়তোবা ক্যামেরা তাক করতে পারে ভেবে লুবনা শিহরিত হচ্ছে বারবার ।  দর্শকদের পর্ব শুরু হবে এবার ।  উপস্থাপক সরস ভঙ্গিমায় কিছু কথা বলে দর্শকদের হাসিয়ে প্রতিযোগিতার নিয়ম জানিয়ে দিলেন ।  প্রথমে বাছাই পর্ব ।  সমবেত দর্শকদের মধ্যে চারজনের আসনে বিশেষ চিহ্ন দেয়া আছে ।  সেই চারজনকে নিয়েই শুরু হবে দর্শকদের পর্ব ।  
 লুবনার আসনে যে সেই বিশেষ চিহ্নটা আছে এটা তার বান্ধবী আবিষ্কার করলো ।  অনুষ্ঠানে জাঁকজমকপূর্ন পরিবেশনায় লুবনা এতটাই আবিষ্ট হয়ে গিয়েছিলো যে তার মাথায়ই আসেনি সেও নির্বাচিত দর্শকদের একজন হতে পারে ।  দর্শকসারি থেকে মঞ্চে যাবার সরু প্যাসেজটি নার্ভাস রাজকন্যার মত করে অতিক্রম করার সময় লাল - হলুদ স্পটলাইটটি যখন তার ওপর পড়লো ,  সে খেয়াল করলো তার জুতা আর জামার রঙ ম্যাচিং করে নি ।  এমন মূঢ় কর্মের জন্যে নিজেকে ধিক্কার দিতে লাগলো সে ।  আগে যদি জানতো সে নির্বাচিত দর্শকদের তালিকায় থাকবে তাহলে কি এমন ভুল করতে পারতো ?  এমন দুর্ঘটনা ঘটবে তার জানাই ছিলো ।  এমনই ঘটে এসেছে তার ক্ষেত্রে সবসময় ,  অশ্রূসিক্ত লুবনা ঠোঁটে দাঁত চেপে কান্না সামলাতে সামলাতে ভাবলো ।  
 দুর্ঘটনা - ৬    - আমি এখন যে কবিতাটি পাঠ করবো ,  তা লিখতে আমাকে সাতটি বিনিদ্র রাত কাটাতে হয়েছে ।  আমার সঙ্গী হয়েছিলো দূর আকাশের নক্ষত্রেরা ।  ভোরবেলা শিশির ভেজা ঘাসের আর্দ্র স্পর্শ ধুয়ে দিয়েছিলো রাত জাগার ক্লান্তি ।  এই কবিতায় মিশে আছে তিলোত্তমা প্রকৃতি আর নিঃসঙ্গ রাতের একাকী দিনলিপির কথকতা ।  
 " সালেহ ভাইয়ের কাছে পাই পঞ্চাশ টাকা
সানি লিওনের সিডিটা নিছে শাওন হালায়
আমাশয় প্রকরণ বইটা কিনতে হবে নীলক্ষেত থেকে
বড্ড কষ্ট পাচ্ছি পেটের বিষে .  .  .  " 
 ভুল করে কবিতার বদলে টু - ডু লিস্ট পাঠ করায় বিব্রত হন কবি সাজেদুল ইসলাম ।  এই হাস্যকর দুর্ঘটনার পরেও নিজেকে সামলে নিয়ে নতুনভাবে আবৃত্তি শুরু করেন তিনি ।  কবিদের এতকিছু মনে রাখলে চলে না ।  তাদের জীবনে বিমূর্ততাই চরম সত্য এবং বাস্তব ।  তারপরেও তার কবিতা পাঠ তেমন জমলো না আর সেদিন চাপা হাসি আর বিদ্রূপপূর্ণ ফিসফিসানির উপদ্রবে ।  
  দুর্ঘটনা নিয়ন্ত্রণ কমিটির কার্যালয়  টিউনিং টিউনিং .  .  .  এ্যাক্সিডেন্ট লোকেটেড ।  লোকেশন ১০৮১ কোড নং - ৩৬৭৮৯ ।  সেন্ড ফোর্স ।  ব্রিং দ্যা ভিকটিমস ।  কুইক ।  ওভার এ্যান্ড আউট । 
 দুর্ঘটনা নিয়ন্ত্রণ কমিটি বা দুনিক বিদেশের অর্থায়নে পরিচালিত একটি স্বায়ত্ত্বশাসিত বেসরকারী প্রতিষ্ঠান ।  বিদেশ থেকে মোটা অংকের টাকা পাওয়ায় তাদের ঠাঁটবাটের অভাব নেই ।  টিভিতে বিশাল বাজেটের নাচগান সম্বলিত বিজ্ঞাপন প্রচার করে তারা গৌরবর্ণের তরুণ তরুণীদের একত্র করে ।  পাশাপাশি সচেতনতামূলক এবং হৃদয়স্পর্শী বিজ্ঞাপনও প্রচার করে যা দেখে নরম হৃদয়ের বৃদ্ধেরা চশমার কাঁচে চোখ মোছেন ।  সম্প্রতি তাদের একটি শ্লোগান পুরো দেশকে আন্দোলিত করেছে ।  তা হলো ,   " লাল নয় ,  রঙধনুরঙা রক্তে বর্ণিল হও দুর্ঘটনাপ্রবণ এলাকার মানুষ "  ।  শ্লোগানের মূল উদ্দেশ্য ব্যাখ্যা করেছে তারা এভাবে  " দুর্ঘটনাগ্রস্থ মানুষ যেন নিজেকে অসহায় ভেবে ভীত না হয় তাই আমরা রক্তের রঙকে রঙধনুর সাথে তুলনা করেছি "  ।  তুমি সম্বোধনের কারণ জিজ্ঞাসা করলে তারা বন্ধুত্ব এবং সম্পর্ক বিষয়ক হৃদ্যতাপূর্ণ কথাবার্তা বললেও তা সর্বমহলে সমভাবে গ্রাহ্য হয়নি ।  অনেকের মাঝে প্রশ্ন জেগেছে তারা কীভাবে দুর্ঘটনাগ্রস্থ মানুষের উপকারে আসবে ,  তারা কোন স্বাস্থ্যসংস্থা কী না ,  অর্থ সাহায্য দিবে কী না ।  মূল উদ্দেশ্যটা এখনও তারা ঘোলাটেই রেখেছে ।  বিজ্ঞাপন এবং বিলবোর্ডের প্রসারেই তাদের নজর বেশি ।  তবে বিজ্ঞমহল যতটুকু ধারণা করছেন তা হলো ,  আক্রান্তদের মানসিক শক্তি যোগাতেই এই সংস্থাটির উদ্ভব ।  দুর্ঘটনাগ্রস্থ এই এলাকায় এমন একটি সংস্থার প্রয়োজনীয়তার কথা বয়ান করে কলাম লিখেছেন বিশিষ্ট চিন্তাবিদেরা ।  
  - আমাদের কার্যক্রম জোরেসোরে শুরু করা উচিত ।  খালি এ্যাড দিয়ে আর কয়দিন ?  
কমিটির প্রধান উপদেষ্টা বললেন ।  
 - হাহা !  ইউরো আর পাউন্ডে হেল্প আসছে ।  ওগুলো হালাল করতে হবে না ?  কাজ তো করবোই ।  কাজ না করলে কী আর টাকা পাবো ?  
জবাব দিলেন কার্যনির্বাহী কমিটির প্রধান সদস্য ।  
 - তো কাজ কিরকম করছেন ,  এর গতিবিধি আমাকে একটু জানান তো দেখি !  অনেকদিন কোন আপডেট পাই না ।  
 - আমরা কাজ করছি প্রজেক্ট রঙধনুর জন্যে তা তো জানেনই ।  দুর্ঘটনাগ্রস্থ সাতজন মানুষ যোগাড় করা হবে ।  তারপর তাদের দুর্ঘটনার বিবরণ লিপিবদ্ধ এবং প্রচার করা হবে একত্রিত করে ।  এরপর হোটেল সোনারগাঁওতে অনুষ্ঠানের আয়োজন করে জানিয়ে দেয়া হবে কীভাবে দুর্ঘটনায় আক্রান্ত মানুষেরা সম্মিলিতভাবে গড়ে তুলতে পারে সুখের রঙধনু ।  
 - বাহ চমৎকার আইডিয়া ।  কতজন যোগাড় হল এখন পর্যন্ত ?  
 - ছয়জন । 
 - খুব সাবধানে সিলেক্ট করবেন ।  একদম বেছে বেছে ।  সমাজের সর্বস্তর থেকে ।  আর প্রোডাক্ট যেন পাবলিকে খায় সেটা খেয়াল রাখতে হবে বুঝলেন ?  পাবলিক যত খাবে তত টাকা ।  
 - তা তো অবশ্যই ।  
 - গ্ল্যামারের ব্যাপারটা জরুরী ।  ইয়ে মানে একদম সেইরকম উন্ডেড ,  রক্তাক্ত কাউকে নিয়ে আসলে কিন্তু গ্ল্যামারের গ্রামার বজায় থাকবে না ।  তারা হোটেল সোনারগাঁওয়ে যেয়ে নাচা গানা কীভাবে করবে ?  
 - আরে এসব বলতে এত ইয়ে মানে ' র দরকার নেই স্যার !  এগুলো তো স্বাভাবিক ব্যাপার ।  আমি কিছু সাবজেক্ট চুজ করেছি ,  যা আপাতদৃষ্টিতে দেখলে খুব খেলো মনে হবে ।  তবে আপনি তো জানেনই সবকিছুই ডিপেন্ড করে প্রেজেন্টেশনের ওপর ।  পাবলিক ইমোশন আমরা তৈরি করবো ।  আমরা ইমোশনের নতুন মাত্রা তৈরি করবো ।  তুচ্ছ ইমোশনকে কমার্শিয়ালাইজড করে বাজারজাত করার দক্ষতা আমাদের আছে বলেই তো ইউরোপ থেকে কাঁড়ি কাঁড়ি ইউরো বিনিয়োগ করা হচ্ছে আমাদের প্রতিষ্ঠানের ওপর ।  তাদের চাওয়া পূরণ করাটা বেশ চ্যালেঞ্জিং অবশ্য ।  ফার্স্ট ওয়ার্ল্ড প্রব্লেমগুলোকে থার্ড ওয়ার্ল্ডের বেসিসে ক্যাটাগরাইজড করে প্রেজেন্টেবল বানানো ।  ইউ নো জনসংখ্যা বৃদ্ধি ,  লঞ্চডুবি ,  সিডর এসব টু মেইনস্ট্রিম হয়ে গেছে ।  ইউরোপের মহান দাতারা আমাদের সাহায্য করতে মুখিয়ে আছে ,  তাদেরকে জাস্ট মোটিভেট করতে হবে নিউ আইডিয়া দিয়ে ।  
 - আর এজন্যে আমাদের প্রথম প্রজেক্টটা অত্যন্ত জরুরী ।  আপনি কেসগুলোর ডিটেইলস আমাকে বলেন ইন ব্রিফ ।  
 - কেস - ১
হেকমত আলি ।  মধ্যবিত্ত চাকুরে ।  রাতের বেলায় ঘুমানোর সময় খাট থেকে পরে গিয়ে আঘাত পান ।  মশারি পেঁচিয়ে যাওয়ায় অবস্থাটা আরো গুরুতর হয়ে ওঠে ।  
 - আমাদের হিডেন ডিভাইসগুলো ভালো কাজ করছে ।  মানুষের গোপন দুর্ঘটনাও নিখুঁতভাবে বের করে ফেলছে ।  দারুণ ! 
 - খুব চমৎকার ।  অবশ্য কিছু সাংবাদিক এসবের নৈতিক দিক নিয়ে ট্যাঁ ফো করতে পারে ।  ওদেরকে কিছু গুঁজে দিলেই হবে ।  আমরা এত সময় আর অর্থ ব্যয় করে দুঃখু বাজারজাত করছি ,  তোরা কোথাকার কোন দু পয়সার কলমচাকর আমাদের কাজে বাগড়া দিতে আসিস এ্যাঁ ?  
 - সেটাই ।  বলে যান ।  
 - কেস - ২ ।  অরিন চৌধুরী ।  ছাত্র ।  উচ্চ মধ্যবিত্ত পরিবারের ছেলে ।  ব্যায়াম করতে ভালোবাসে ।  একদিন ব্যায়াম করতে গিয়ে তার পায়ের বুড়োআঙ্গুল মচকে যায় ।  
 - আহা !  দুঃখজনক ।  তবে এটাকে প্যাথেটিক ঘটনা হিসেবে প্রেজেন্ট করাটা বেশ চ্যালেঞ্জিং হবে ।  কীভাবে কী করবেন ভাবছেন ?  
 - এসব ব্যাপার আমাদের সদ্য নিয়োগপ্রাপ্ত আর্ট ডিরেক্টর দেখবেন ।  ৫ মিনিটের একটা প্রোমো বানালেই হবে ।  সেখানে দেখানো হবে কী করে অরিন সারাজীবন ধরে স্বপ্ন দেখে আসছে বড় জিমন্যাস্ট হবার ।  সাথে নাদিয়া কোমোনোচির কিছু ক্লিপ জুড়ে দেবো ।  তার বাবা - মার স্বপ্ন ,  বোনের তদারকির ইত্যাদি এমনভাবে দেখানো হবে যে তার বুড়ো আঙ্গুল মচকানোর মত সামান্য ঘটনাতেও অডিয়েন্স শকড হবে ।  তেমনিভাবে কেস ওয়ানের ব্যাপারে আমাকে আর্ট ডিরেক্টর যা বলেছেন তা হলো ,  হেকমত সাহেব সারাদিন কঠোর পরিশ্রম করে আসেন ,  রাতে ঘুমোনোটাই তার সবচেয়ে সুখের সময় ।  সেই সুখের সময়টায় পতন মানে জীবনের পরাজয় সাথে মশারি একটা মেটাফরিক এলিমেন্ট হিসেবে থাকবে ।  এ্যানিমেশনের মাধ্যমে দেখানো হবে তা অজগর হয়ে তার গলা পেচিয়ে ধরছে ।  
 - ব্রাইট ,  রিয়ালি ব্রাইট আইডিয়া ।  
 - সেটাই আপনাকে বলছিলাম ।  তুচ্ছাতিতুচ্ছ দুর্ঘটনাও আর্ট আর কমার্সের সংযোগে হাইলি ট্রাজিক এটমোসফিয়ার তৈরি করতে পারে ।  অডিয়েন্স খাবে না মানে !  গিলে খাওয়ানো হবে ।  আর সাত দুর্ঘটনা মিলে রঙধনুর আইডিয়াটাতো তোলপাড় করে দেবে একদম ।  আমাদের ফাইনাল সিরিমনিতে দেখেন ।  
 তারা দুজন সন্তুষ্টচিত্তে বাকি কেসগুলোকে নিয়ে গবেষণা করে কীভাবে গ্ল্যামারাইজড এবং ট্রাজিক করা যায় সেই উপায় বের করতে ব্যস্ত হয়ে পড়েন ।  
 গ্রুমিং সেশন   প্লিজ কিপ দ্যা লাইন ।  ইয়া !  অরিন ,  তুমি একটা ব্যথার এক্সপ্রেশন দাও ।  দুই হাত দিয়ে হাঁটতে গিয়ে কিভাবে তোমার জীবনটা ডেস্ট্রয় হলো তার একটা নিট সামারি থাকবে ।  হ্যাঁ গ্রেইট !  ইউ আর লার্নিং ফাস্ট বয় !  
হেকমত সাহেব ,  মনে করুন যে একটা অজগর সাপ আপনাকে জড়িয়ে ধরছে ।  আপনার গলায় চাপ বাড়ছে ।  এই চাপ সংসার এবং চাকুরীজীবনে বঞ্চনার .  .  .  কী বললেন ,  আপনি সংসার এবং চাকুরি নিয়ে হ্যাপি ?  ইউ ডোন্ট নো এনিথিং এবাউট হ্যাপিনেস ।  যা বলছি করুন .  .  . 
লুবনা ,  কাম অন গার্লি !  এটা কী ড্রেস পরিয়েছে তোমাকে ?  ইয়েলো কান্ট বি দ্যা কালার অফ পেইন ।  কস্টিউম ডিজাইনার কোথায় ?  আর তাছাড়া আঁটোসাঁটো হয়নি তো তেমন ।  ব্রা এর স্ট্র‌্যাপ দেখা যাওয়ার কথা বাহির থেকে ।  কী ?  ডোন্ট বি সাচ আ ভিক্টোরিয়ান ফুল !  ওসব ছাড়ো তো কন্যা !  আর ইউ নট পেইড এনাফ ?  ওকে .  .  . ওকে ।  হ্যাঁ এই তো ভালো মেয়ে ।  বুঝতে পেরেছো ।  এখন তুমি তোমার জামার কালার মিসম্যাচ হয়ে যাওয়া নিয়ে সেই ডায়ালগটা দিবা ।  মনে আছে তো ?  হ্যাঁ আমাকে শোনাও ।  রাইট রাইট ।  খুব ভালো হয়েছে ।  তবে  " আমার মাও এমনটা ভাবতেন "  এইখানে  " মা "  বলার সময় তোমাকে একটু গলাটা কাঁপাতে হবে ।  মা শব্দটা ঠিকঠাক বলতে পারলে ধাঁইধাঁই করে টিআরপি বাড়তে থাকে .  .  . 
 নম্বর সাত   - যন্ত্রটাতে কোন গোলমাল হয়েছে স্যার মনে হয় ।  টিউনার আর অটো লোকেটর কাজ করছে না ঠিকমত ।  হিডেন সার্কিটেও সমস্যা ।  সাত নং এর দেখা এখনও মিলছে না ।  
 - আরে না মিললে কীভাবে হবে ?  সাতটা না হলে রঙধনু বানাবো কীভাবে ?  ছয়টা ঘ্যাটাঘ্যাট মিলে গেলো সাত নাম্বার নিয়ে সমস্যা হচ্ছে কেন ?  
 - কী জানি স্যার ।  এরকম প্রব্লেম হবার তো কথা না ।  
 - ওসব আমি বুঝি না ।  আর মাত্র দুই সপ্তাহ পরে ন্যাম ভিলেজে প্রোগ্রাম ।  বুকিং দেয়া হয়ে গেছে ।  এখন পাল্টাতে গেলে আর আগামী ছয়মাসের মধ্যে শিডিউল পাওয়া যাবে না ।  বোঝা গেলো ?  সুতরাং যা করার করো ,  টাকা পয়সা লাগলে নাও ।  টেকনিক্যাল দিকগুলো একদম নিট দেখতে চাই আমি পরশুর মধ্যে ।  
 - স্যার একটা সিগন্যাল পাওয়া গেছে মনে হয় !  
বিপ বিপ একটা শব্দ হতে থাকলো যন্ত্রে । 
 - টিউন করো !  টিউন করে ক্যাপচার করো ঠিকমতো ।  এইবার আর মিস করা যাবে না ।  মনিটর ঠিক আছে তো ?  চেক ।  এ্যান্টেনাগুলো দেখো ।  ট্রান্সমিটারগুলো কাজ করছে ?  চেক ।  এইতো .  .  . এইতো পাওয়া গেছে !  
অস্পষ্ট একটা অবয়ব ফুটে উঠলো মনিটরে ।  
 - টিউন করতে থাকো ।  ফ্রিকুয়েন্সি আসছে ।  হ্যাঁ কিছুক্ষনের মধ্যে স্যাচুরেশন লেভেলে চলে আসবে ।  আমি  " স্টপ "  বলার সাথে সাথে টিউনিং বন্ধ করবা ।  হ্যাঁ এইতো আসছে .  .  . আসছে .  .  .  স্টপ !  স্টপ !  ! 
 - ক্যাপচারড স্যার !  এখন দেখুন ।  
তৃপ্তমুখে জানালো টেকনিশিয়ান ।  
 মনিটরে ভেসে উঠলো মোটর দুর্ঘটনায় আহত একজন বালকের দেহ ।  দশ বারো বছর হবে বয়স ।  মাথার খুলি ফেটে গেছে ।  কাঁচ ঢুকে গেছে শরীরের সর্বত্র ।  রক্ত পড়ছে টপটপ করে ।  
 - আহা ।  এইসব কী ।  রিসেট করে আবার টিউনিং করো ।  
 - যন্ত্রটা আবার সমস্যা করছে স্যার ।  এটা অটোমেটিক আপডেটেড হয়ে ডাটা ট্রান্সফার করছে মেইন সার্ভারে ।  ফ্রান্সে ।  
 - মানে কী ! 
 - মানে স্যার এটাকেই স্যাম্পল হিসেবে ফাইনালাইজড করে অটোমেটিক পাঠিয়ে দিচ্ছে সবগুলো সেকশনে ।  
 - মানে এটাই আমাদের স্যাম্পল সেভেন ?  এটাকে দিয়েই অনুষ্ঠান করতে হবে ?  রঙধনু বানাতে হবে ?  নো ফাকিং ওয়ে ! 
 - কিন্তু এটা করা ছাড়া কোন উপায়ও নেই স্যার ।  ওখানেও অটো আপডেটেড হতে থাকবে এটা ।  অন্য ছয়টা স্যাম্পলের সাথে সিনক্রোনাইজড হবে ।  ওয়েবসাইটে অটো আপলোড হবে ।  
 - সর্বনাশ !  একবার এই ঘটনা ঘটলে তো সে অনুযায়ী কাজ করা ছাড়া উপায় নেই ।  কর্পোরেট শকুনেরা ওৎ পেতে আছে ভুল ধরার জন্যে ।  এটাকে দিয়েই তাহলে আমাদের রঙধনু প্রজেক্ট সম্পূর্ন করতে হবে ?  
 - আর কোন উপায় দেখছি না স্যার ।  
বালকের শ্বাসকষ্ট হতে থাকে ।  সে অত্যন্ত  " ননগ্ল্যামারাস "  ভঙ্গিতে মাকে ডাকতে থাকে ।  তার গলা দিয়ে চি চি আওয়াজ বের হয় ।  উঠতে গিয়ে সে মুখ থুবরে পড়ে । 
 - একে কখন গ্রুমিং করাবো ,  কখন ডায়ালগ শেখাবো ,  কখন কী করবো কিছুই তো বুঝতে পারছি না !  একদম আগলি আর কমার্শিয়ালি আনইম্পরট্যান্ট একটা কমোডিটি ।  আর্ট ডিরেক্টরকে ডাকো তো ।  সাথে অন্যান্য পার্টিসিপেন্টদেরও ডাকো ।  ব্যাপারটা খতিয়ে দেখতে হবে ।  
 রঙধনু    - ডিয়ার পার্টিসিপেন্টজ আপনাদের অতি আনন্দের সাথে জানাচ্ছি যে রঙধনু বানাতে সাতজনের প্রয়োজন নেই ।  অধীর অপেক্ষার সময় শেষ ।  আমরা বানাবো সম্পূর্ণ নতুন আঙ্গিকের ছয়রঙা রঙধনু ।  ছয় সংখ্যাটির কিন্তু বিশেষ তাৎপর্য আছে ।  এটা মানুষের ষষ্ঠ ইন্দ্রিয়ের সাথে সাযুজ্যপূর্ণ ।  ছয়টি ইন্দ্রিয়ের যোগসাজসে গঠিত হবে সপ্তবর্না অনুভূতির রঙধনু .  .  . এই মেশিনটা বন্ধ কর ।  মনিটরটা আবার চালু হল কেন ? 
প্রজেক্ট কো - অর্ডিনেটরের ভাষণে ছেদ পড়লো মেশিন আবার স্বয়ংক্রিয়ভাবে চালু হওয়ায় ।  মনিটরে  " সাত নম্বর কেস "  কে দেখা যাচ্ছে নেতিয়ে পড়া অবস্থায় ।  শরীর থেকে রক্ত ঝরছেই তার ।  
 - স্যার ,  ফ্রান্স থেকে ফিডব্যাক এসেছে ।  
ফ্রেঞ্চ অডিওর সাথে বাংলা সাবটাইটেলে  ' কেস '  সম্পর্কে বলা হচ্ছে ,  
 " ১০ বছর বয়েসী বালক ।  সড়ক দুর্ঘটনায় আহত ।  একটি আঙুল কাটা পড়েছে ।  সর্বমোট ৬০০ মিলি রক্ত নির্গত হয়েছে ।  " 
 - এটা স্যার ডেমো ভার্শন ।  ডিটেইলস পরে পাঠাবে ওরা ।  
শুকনো মুখে জানায় টেকনিশিয়ান ।  কড়িৎকর্মা প্রজেক্ট কো - অর্ডিনেটর ব্যাপারটা সামলে নিয়ে নতুন করে ভাষণের প্রস্তুতি নেন ,  
 - ওয়েল .  .  . আমরা অবশেষে পেয়ে গেলাম তাকে ।  তবে কিছু কিছু ক্ষেত্রে ইগনর করাটা সাফারিং কমায় ।  আর বৃহত্তর স্বার্থের কথা বিবেচনা করলে আমরা দেখি ,  আপনাদের ছয়জনের প্রস্তুতি এবং আপনাদের পেছনে বিনিয়োগের বিপরীতে এই বালক মোটেও সঙ্গতিপূর্ণ নয় ।  তাকে আমরা পরের এপিসোডে ব্যবহার করার কথা বিশেষভাবে বিবেচনা করবো ।  নাউ টক বিজনেস ।  আমাদের গ্র‌্যান্ড ফিনালের বেশিদিন বাকি নেই আর ।  কেস - ১ ,  মিস্টার হেকমত ,  আপনার প্রতিক্রিয়া বলুন ।  হাউ আর ইউ ফিলিং ?  
 - মনে হইতাছে আপনারে আমার ওই খাটের চিপায় ফালায়া  মশারি দিয়া ঢাইকা মশার কয়েল জ্বালাই একশটা । 
 - কী বলেন এসব !  কেস - ২ অরিন .  .  . 
 - আমি আপনাকে বলবো উল্টো করে এক ঘন্টা হাঁটতে ।  আপনার মাথার জায়গায় পাছা থাকাটাই উত্তম ।  
 - হোয়াট !  কেস - ৩ জুবায়ের ।  ইউ মাস্টন ' ট লেট মি ডাউন লাইক আদার রিটার্ডস ! 
 - রঙধনু বানাইবার চান ,  না ?  বাইর করতাছি । 
 - ওই ছোট্ট বাচ্চাটাকে ফেলে কোন রঙধনু হবে না ।  আমার কানে পানি যাওয়ার চেয়ে তার ব্যাপারটা অনেক বেশি গুরুতর এটা আমার ছোট্ট মনও বোঝে । 
প্রতিবাদ করে ওঠে কেস - ৪ সবুজ । 
লুবনাও তার সাথে গলা মেলায় , 
 - ঠিকই বলেছে ওরা ।  আপনি আমাদের থেকে খুব বেশি বোঝেন তাই না ?  ভেবেছেন যে আমরা কিছু বুঝি না ? 
ঝাঁঝালো কন্ঠ তার ।  
 - আমি সবসময় আবৃত্তি করতে গিয়ে একটা না একটা গড়বড় করেছি ।  কিন্তু আজ আমি যে কথাগুলো বলবে ,  তা নিশ্চিতভাবেই হবে আমার সুন্দরতম কবিতার চেয়েও সুন্দর ।  এতে কোন ভান নেই ,  ভনিতা নেই ,  রগড় নেই ,  টক্কর দেয়ার ইচ্ছে নেই ।  আছে অকৃত্রিম ভালোবাসা ,  হৃদকলমে লেখা ।  
কবির শান্ত সমাহিত কন্ঠে সবাই যেন সম্মোহিত হয়ে পড়ে ।  তিনি ভরাট কন্ঠে আবৃত্তি করে চলেন ,  
 " আমরা রঙধনু দেখেছি আকাশে
দেখেছি ঝড়ের পরে জলের বর্ণালী
যাতে সিঞ্চিত হয় আমাদের ভালোবাসার সঞ্চয় । 
একে অপরকে ভালোবেসে
থাকবো বেঁচে কায়ক্লেশে
তবুও বিকোতে দেবো না মুদ্রার কাছে রক্ত
ব্যবসার কাছে ঘুমবিকেলের আবছায়া
বিলবোর্ডের কাছে রঙপেন্সিল
বিজাতীয় ছিল - ছাপ্পরের কাছে সহোদরকে
আমরা সাতজনা
জীবনের তুলি দিয়ে আঁকবো রঙধনু
দুর্ঘটনাপ্রবন এলাকার ক্যানভাসে " 
কেমন লাগলো কবিতাটি আপনার ?  কবিতা হৃদয়ঙ্গম করতে না পারলে এক কথায় বুঝিয়ে দিই ,  আমাদের ছোটখাটো দুর্ঘটনাকে সম্বল করে আপনাদের অতি বৃহৎ ব্যবসা পরিকল্পনা নাকচ করে দিলাম আমরা ।  নিকুচি করি প্রোগ্রামের ,  মেকি অনুভূতির ,  খ্যাতির ।  চলো সবাই মিলে আমাদের আহত ভাইটিকে খুঁজে বের করি ।  ওর চিকিৎসা দরকার ।  টেকনিশিয়ান ভায়া ,  ওর লোকেশনটা ঝট করে বের করে ফেলে বলো তো আমাদের । 
 যন্ত্রের সাথে মানুষগুলোর এভাবে বিগড়ে যাওয়া দেখে প্রজেক্টের সাথে জড়িত মানুষেরা স্থানুর মত দাঁড়িয়ে থাকে আর একে অপরকে দোষারোপ করে ।  উচ্চশক্তিসম্পন্ন তদন্ত কমিটি গঠন করে তারা নিশ্চয়ই ক্ষতির খতিয়ান বের করে ফেলবে ।  ততদিনে দুর্ঘটনাপ্রবন এলাকার বিলবোর্ডগুলো ঢেকে দেবে অজস্র রঙধনু ।  


                    




গল্প যদি শুনতে চাও ,  আমার কাছে এসো ! 

আমার স্ত্রী জেনি গত কিছুদিন ধরে তার ক্রমবর্ধমান স্থুলকায়া নিয়ে খুব চিন্তিত ।  সেদিন রাতে একটা কুইকির পরে আমার বুকে মাথা রেখে ছলছল চোখে জিজ্ঞাসা করেছিলো সেই আদিমতম দাম্পত্য শঙ্কার প্রশ্ন ,  সে যদি মরে যায় তাহলে আমি আরেকটা বিয়ে করবো কী না ।  আমিও গতানুগতিক একটা উত্তর দিয়ে তার কপালে চুমু এঁকে ঘুমোনোর প্রস্তুতি নিলাম ।  কিন্ত তার প্রশ্নপর্ব শেষ হয়নি তখনও ।   - আমি যদি খুব মোটা আর কালো হয়ে যাই ,  কুৎসিত হয়ে যাই তখন তুমি কী করবে ? মায়াই লাগে এমন সকাতর জিজ্ঞাসায় ।  - কী আর করব ?  তোমাকে বস্তায় করে রাস্তায় ফেলে দিয়ে আসবো !  হাহাহা ! পরিবেশটাকে হালকা করার জন্যে রসিকতা করি আমি ।  কিন্তু তাতে হিতে বিপরীত হয় ।  বাধ্য হয়ে পরিচিত অন্যান্য স্থুলকায়া মহিলাদের উদাহরণ দেই ,  যারা আচম্বিতে প্রস্থে বেড়ে চললেও স্বামীসোহাগ থেকে বঞ্চিত হয়নি ।  উদাহরণগুলো বেশ যুৎসই ছিলো ।  আর আমি বলিও বেশ গুছিয়ে ।  সে আশ্বস্ত হয়ে আমাকে একটা চুমু দিয়ে বসে ।  কখনও কখনও একটা চুমুই শরীরকে জাগানোর জন্যে যথেষ্ট হয় ।  আমি তাকে কাছে টেনে নিয়ে উন্মাতাল চুমুতে ভরিয়ে দিই ,  কাঁধ খাঁমচে ধরি ,  পোষাকের বাঁধনগুলো আলগা করতে থাকি ।  একটা তৃপ্তিকর সঙ্গমের পর সে সঙ্গমপরবর্তী উত্তাপ সমুদ্রের তীরে বসে রৌদ্রস্নান নেয়ার মত উপভোগ করবে তা না ,  আবারও শঙ্কিত মুখে তার শরীরবৃত্তিক ভবিষ্যতের উদ্বেগ নিয়ে প্রশ্ন করে ,  - আচ্ছা আমি যদি একসময় তোমাকে আর এখনকার মত দিতে না পারি ?  আমার শরীর যদি হঠাৎ খারাপ হয়ে যায় খুব ,  তুমি কিভাবে তোমার চাহিদা মেটাবে ? প্রশ্নটা ভাবার মতনই বটে !  তবে এত ভাবার সময় নেই এখন ।  তাকে কোনরকমে একটা বুঝ দিয়ে ঘুমুতে যেতে হবে ।  আমার ঘুম পাচ্ছিলো খুব ।   - কী করব ?  মাস্টারবেশন করব !  হাহা ।  আরে এত ভাবছো কেন ?  বয়স কি শুধু তোমার একার বাড়ছে ?  আমারও তো বাড়ছে ।   - আমার শরীর তোমার চেয়ে দ্রুত পড়ে যাবে ।   - কার শরীর কখন কিরকম হয় কে জানে !  ওসব চিন্তা বাদ দাওতো !  ঘুমোও এখন ।  কিছুক্ষণ পর তার নাক ডাকার শব্দ শুনতে পাই আমি ।  তাকে ঘুমোতে বললেও আমার ঘুম টুটে যায় ।  নতুন একটা গল্পের প্লট এসেছে মাথায় ।  সেটা নিয়ে গভীরভাবে ভাবতে হবে ।  আমি একজন লেখক এবং ব্লগার ।  বেশ কয়েকটা বই বের হয়েছে ।  তবে প্রচারণার অভাবে তেমন কাটতি হয়নি ।  ব্লগে আমার লেখা অবশ্য অনেকেই পড়ে ।  মূলত ব্লগের প্রতি অত্যধিক অবসেশনই আমাকে মুদ্রিত অক্ষরের জগতে ব্রাত্যজন করে রেখেছে ।  তবে দুঃখের বিষয় ,  আমার লেখালেখির প্রতিভা সম্পর্কে জেনি মোটেই ওয়াকিবহাল না ।  সে বড্ড বেশি মেয়েলী স্বভাবের ।  সাজগোজ ,  শরীর ,  আর বেড়ানো এসব নিয়েই তার চিন্তাভাবনা আবর্তিত ।  সে তার শরীরের মুটিয়ে যাওয়া নিয়ে চিন্তিত ,  অথচ দিনদিন যে মনের দিক থেকে ভোঁতা থেকে ভোঁতাতর হয়ে যাচ্ছে সে খেয়াল নেই ।  আমার গল্পের সব আইডিয়াই অবশ্য তার সাথে শেয়ার করি ।  সে মুগ্ধ হয়ে শোনার ভান করে ,  আর গঁৎবাঁধা কিছু প্রশংসা দিয়ে আমাকে খুশি করতে চায় ।  যেমন ,   " ওয়াও !  ফিনিশিংটা তো অসাম !  "  কিংবা  " খুব ছুঁয়ে গেল গল্পটা ।  আজকে আমার মন খারাপ থাকবে সারাদিন "  ।  বকোয়াজ সব !  তবে এবার তাকে আমি যে গল্পের থিমটা বলবো ,  সেটা তাকে ভাবতে বাধ্য করবেই ।  এবার আর সিম্বল ,  মেটাফোর ,  সুররিয়ালিজম সংযোগে তার বুদ্ধিবৃত্তির মাধ্যমে নাগাল না পাওয়ার মত কিছু লিখবো না ।  আমাদের যাপিত জীবন নিয়েই একটা শীতল ,  ভয়ানক সাইকোলজিক্যাল থ্রিলার লিখবো ।  তার জবুথবু বস্তুবাদীতায় ক্লিষ্ট এবং আড়ষ্ট মনে কিছুটা হলেও একটা গতিজড়তা তৈরি করতে পারবে তা ,  আমার বিশ্বাস ।  গল্পটার থিম নিয়ে ভাবতে গিয়ে আমি খেয়াল করলাম ,  যে ঘটনা এবং কথোপকথনের পরিপ্রেক্ষিতে গল্পটা মাথায় এসেছে ,  আমার স্ত্রীর মুটিয়ে যাওয়া ,  অনাকর্ষণীয় হয়ে যাওয়া বিষয়ক দুর্ভাবনা ,  ব্যাপারটি আমি আগে খেয়ালই করিনি ।  আমার চিন্তার জগতে জেনি খুব বেশি জায়গা অধিগ্রহণ করে থাকতে পারে না ।  আমার বেশিরভাগ চিন্তাই লেখা সংক্রান্ত ।  আর রাতের বেলায় কামনামদির সময়টাতে জেনিকে তো পাচ্ছিই !  অন্য মেয়েদের মত সে  " আজ থাক ,  খুব মাথা ধরেছে "  জাতীয় অজুহাত দেখায় না ।  তাই তার মুটিয়ে যাওয়ার ব্যাপারটাও সেভাবে চোখে পড়েনি আমার ।  একসাথে থাকার অভ্যস্ততায় চোখ মানিয়ে নিয়েছে ঠিক ঠিক ।  গল্পটা নিয়ে ভাবতে গিয়ে আমি জেনির শরীর পরখ করতে থাকি ।  এখনও সে বেঢপ আকৃতি পায়নি ,  তবে এ তো কেবল শুরু !  স্থূলতার গ্রাসে একবার যে পড়েছে তার কি নিস্তার আছে ?  বিশেষ করে সে যদি ডায়েট কন্ট্রোল এবং জিম না করে মাঝেমধ্যে রুটিন দুশ্চিন্তা করেই ব্যাপারটার নিস্পত্তি হয়েছে বলে ধরে নেয় !  সেদিন রাতে জেনির আহবানে উত্থিত হতে আলস্য পেয়ে বসে আমাকে ।  আমি বরং তাকে গল্পের থিমটা বলার সিদ্ধান্ত নেই ।  জেনির লুকায়িত বিরক্তি ধরতে অবশ্য আমার খুব একটু বেগ পেতে হয়না ।  তার সবকিছুই বড় স্থূল ।  চোখে পড়ে যায় সহজেই ।  এতে বরঙ আমার উৎসাহ বৃদ্ধি পায় আরো ।  গল্পটাকে অধিকতর সহিংস এবং রক্তাক্ত করার কথা বিবেচনা করে দেখি ।   - শোন জেনি ।  গল্পটার মূল চরিত্র দুটো ।  একজন লেখক এবং ব্লগার ,  আর তার স্ত্রী ।   - ঠিক আমাদের মত ! উৎফুল্লতা প্রকাশ পায় জেনির কন্ঠে ।  - হ্যাঁ ,  ঠিক আমাদের মতই ।  একদম আমাদের মত ।   - তারপর বল ! অন্য কোন গল্পের ব্যাপারে জেনির এমন শ্রবণেচ্ছা আগে চোখে পড়েনি আমার ।  মৃদু হাসি খেলা করে আমার ঠোঁটে ।  আমি বলে চলি ,   - তারপর হল কী ,  একদিন রাতে মেয়েটি খুবই চিন্তাক্লিষ্ট স্বরে তার মুটিয়ে যাওয়া নিয়ে উদ্বিগ্নতা প্রকাশ করে লেখকের কাছে ।  আর লেখক তাকে সান্ত্বনা দেয় ।   - আল্লা !  চরিত্রের সাথে ঘটনাও দেখি মিলে যাচ্ছে !  জেনির উৎসাহ যেন আর ধরে না - জীবন থেকেই তো গল্প বেছে নেয় লেখকেরা জেনি !  বাস্তব জীবন থেকে একটু নিয়ে আরেকটু কল্পনার সংমিশ্রণ ,  দক্ষতার সাথে করতে পারলে এভাবেই একটা সার্থক গল্প রচিত হয় ।   - আচ্ছা ,  তারপর কী হলো বলো ।   - লেখক ব্যাটা মুখে তার স্ত্রীকে সান্ত্বনা দিলেও তার মনে অন্য চিন্তা খেলা করে ।  মেয়েটাকে তার বদখত এবং অনাকর্ষণীয় লাগতে থাকে ।  সে অন্য ভূমিতে কর্ষণ করতে প্রবল স্পৃহা অনুভব করে ।   - শেষের কথাটা বুঝলাম না ।  কী করে ?  - মানে স্ত্রীর অসৌন্দর্য চোখে পড়ার পরে অন্য মেয়েদের সাথে দৈহিক সম্পর্ক করতে চায় সে !  - কী শয়তান লোক !  - খুবই শয়তান লোক ।  সে ভাবে কী জানো ?  বউ যেভাবে মোটা হচ্ছে ,  কয়দিন পরে আর কোন আকর্ষণই অবশিষ্ট থাকবে না তার প্রতি ।  তখন সে কী করবে ?  বিকল্প ব্যবস্থা প্রস্তুত রাখা উচিত ।  তাই সে গোপনে অন্য একটা স্লিম ,  সুন্দরী মেয়ের সাথে সম্পর্ক গড়ে তোলে ,  আর তার বউকে মেরে ফেলার প্ল্যান করতে থাকে ।   - ভয়ানক গল্প !  আমার ভীষণ রাগ হচ্ছে লোকটার ওপর ।  শেষে কী হয় ?  - শেষটা নিয়ে এখনও ভাবি নি ।  তবে দ্রুতই কিছু একটা ভেবে লেখায় হাত দিবো ।  ব্লগে দেয়ার জন্যে তর সইছে না !  - এই ব্লগই তো তোমার সব !  আমি কিছু না । কপট রাগ দেখায় সে ।  এবার আমি কামাতুর হয়ে পড়ি ।  তার সৌন্দর্য এবং আকর্ষণ অবশিষ্ট থাকতে থাকতেই উপভোগ করা উচিত ।  সেদিন সে ঠিক প্রশ্নই করেছিলো ।  জেনি মোটা ,  বা রোগাক্রান্ত বা অনাকর্ষনীয় হয়ে গেলে আমি কী করব ?  মাস্টারবেট করে নিশ্চয়ই আমার চলবে না !  গল্পটা নামিয়ে ফেলি দ্রুতই ।  ব্লগে দেয়ার পরে ব্যাপক সাড়া পাই ।  এমনিতেই আমার জনপ্রিয়তা অনেক ,  তবে এই গল্পটা সম্ভবত সুবোধ্য এবং প্রচুর সেক্স ভায়োলেন্সের বর্ণনা থাকার কারণে আমার পাঠকগন্ডির বাইরে অনেক অব্লগারও পড়েন ।  শেষের দৃশ্যে বর্বোরচিতভাবে স্বামী এবং তার গোপন প্রণয়িনী কর্তৃক স্ত্রী হত্যার বর্ণনাটা বেশ আলোচিত হয় ।  গল্পের অপ্রত্যাশিত সাফল্যে আমার মনটা বেশ ফুরফুরে হয়ে ওঠে ।  আর আমাকে খুশি হতে দেখলে জেনিও আনন্দিত হয় ।  সে আমাকে আরো খুশি করার জন্যে ফেসবুকেও শেয়ার দিয়ে ফেলে গল্পটা ।   - জানো তোমার গল্পটা শেয়ার দিয়ে না আমি অনেকগুলো লাইক পেয়েছি ।  এমনভাবে বলে যেন গল্পটা সে ' ই লিখেছে ।  আমি খুশি হতে গিয়ে খেয়াল করি তার গলায় জমা মেদ অনেকটা গলকম্বলের মত ঝুলে আছে ।  থলথলে বিশ্রী একটা আকৃতি ।  এ কদিন গল্প লেখা নিয়ে ব্যস্ত ছিলাম বলে খেয়াল করিনি ।  এত মোটা হয়ে গেছে !  তার আশঙ্কাই তো সত্যি হতে চললো !  আজকে জেনি বাইরে যাবে তার বন্ধুদের সাথে একটা গেটটুগেদারে অংশ নিতে ।  আমাকে অনেক করে বলেছিলো যাবার জন্যে ,  সাফ না করে দিয়েছি ।  এমনিতেই ওসব ভীড়বাট্টা আমার ভালো লাগে না ,  তার ওপর আবার একরাশ অচেনা মুখ !  ওদের নিজস্ব জগতের সাথে খাপ খাইয়ে নেয়ার ঝক্কি পোহানোর কোন ইচ্ছেই আমার নেই ।   - আমি কোন ড্রেসটা পরে যাবো বলতো ?  আহা !  কী প্রশ্ন !  যেন তার ওয়ার্ডরোবের সুপারিন্টেনডেন্ট আমি ।  বিরক্ত হলেও আন্দাজে একটা বলে দিলাম ,   - ওই লাল জামাটা পরো ।  জানতাম তার কোন না কোন একটা লাল জামা থাকবেই !   - কোনটা ?  সাথী আপা যেটা নবরূপা থেকে কিনে দিয়েছিলো সেটা ?   - হ্যাঁ ওটাই পরো ।   - আচ্ছা !  পরতে গিয়ে সে খেয়াল করলো জামাটা তার আঁটছে না ।  কেঁদে ফেলার উপক্রম করলো প্রায় ।  আর আমি ত্যক্তবিরক্ত হয়ে মনে মনে বললাম ,   " আরো মোটা হয়েছিস মাগী !  এত খাস কেন ?  " তবে বিরক্তভাব বেশিক্ষণ থাকলো না ।  নতুন গল্প লেখার আইডিয়া মাথায় এসেছে !  এই গল্পটার থিম এবং চরিত্রায়নও আগের গল্পটার মতই রেখেছি ।  দুটি প্রধান চরিত্র ।  লেখক স্বামী আর তার মোটা স্ত্রী ।  এবার সেক্স - ভায়োলেন্স তেমন থাকবে না ,  তবে প্রচুর খিস্তি রাখবো ।  জেনি বাড়ি ফিরুক ,  তাকে শোনাতে হবে পুরোটা ।  তার মতামতের তোয়াক্কা করি না আমি ,  অবশ্য মতামত বলে কিছু থাকলে তো !  পাঠকেরা অবশ্য সমালোচনা করতে পারেন রিপিটেশন হয়ে যাচ্ছে বলে ।  সে ব্যাপারটাও ভেবে রেখেছি ।  আমি একই থিমের পরপর কয়েকটা গল্প লিখে যাবো ।  রফিকউজ্জামান সিফাতের  " যৌনাবেগ "  সিরিজটার মত ।  আমার এই সিরিজটারও একটা নাম দেয়া দরকার ভালো দেখে ।  কী নাম দেয়া যায় ?  নামকরণটা আমার কাছে জরুরী না ।  গল্প লেখাটাই আসল ব্যাপার ।  অল্প একটু ভেবেই নাম ঠিক করে ফেললাম ,   " স্থূলতা এবং কামনার দিনগুলো "  ।   - তোমার চুল আঁচড়ানো শেষ হলে আমার কাছে এসো ।  - তোমার কাছে আসবো না তো কার কাছে যাবো গো ?  আহ্লাদ দেখে পিত্তি জ্বলে যায় আমার ।   - নতুন কোন গল্পের কাহিনী শোনাবে বুঝি ?  যাক ,  মাঝেমধ্যে সে মস্তিষ্কটা ব্যবহার করে এখনও !   - হ্যাঁ ঠিকই ধরেছো ।  তাড়াতাড়ি এসো তো ।  তোমাকে না শোনানো পর্যন্ত আমার স্বস্তি নেই ।  তাকে এই গুরুত্ব দেয়াতে সে খুশি হয়ে অন্যদিনের চেয়ে দ্রুত ড্রেসিংটেবিলের পর্ব সমাপ্ত করে আমার কাছে এসে বসে ।   - এই গল্পটার চরিত্র দুটোও আগের গল্পটার মত ।   - আগের কোন গল্পটা যেন ?  কাহিনী ভুলে গেছি ।  কাকে কী বলি !  মাত্র দু সপ্তাহও হয়নি ,  সে ভুলে বসে আছে ।  গল্পটায় সে আর আমি এমন ওতপ্রোতভাবে জড়িত তারপরেও সে ভুলে গেছে ।  মাগী খালি ছিনালি শিখেছে ভালো !  আচ্ছা !  রাগ প্রকাশ করার সময় পরে পাওয়া যাবে ।  আপাতত তাকে গল্পটা শোনাই ।  আদুরে একটা ভাব মুখে এনে তাকে বলি ,    - যাহ !  এরই মধ্যে ভুলে গেলে ?  ওই যে সেই লেখক আর তার বউয়ের গল্প ।  লেখকটা তার বউকে মেরে ফেলে ।   - ওহ আচ্ছা ,  মনে পড়েছে !  হু বল ।   - আমি একটা সিরিজ লিখছি বুঝেছো ?  এই সিরিজে প্রতিটা গল্পের চরিত্রগুলো একইরকম থাকবে ।  কাহিনীতেও সামঞ্জস্য থাকবে ।   - কী থাকবে ?  - সামঞ্জস্য - মিল ,  সিমিলারিটি ।  - ও !  কী সব কঠিন শব্দ ইউজ করো তুমি !  আচ্ছা বলো ।   - তো এই গল্পের কাহিনীটাও আমাদের জীবন থেকেই নেয়া ।  বিকেলের একটা ঘটনা থেকেই থিমটা মাথায় এলো ।   - কোন ঘটনা ?   - ওই যে ,  তুমি জামা পরতে গিয়ে দেখলে যে আঁটোসাঁটো হচ্ছে ।   - এখান থেকে তুমি গল্প বের করে ফেলেছো !  তুমি আসলেই একটা জিনিয়াস !  - হাহা !  আচ্ছা শুরু করি তাহলে ।  গল্পটা এমন ,  লেখক স্বামী তার মোটা হতে থাকা স্ত্রীর প্রতি বিরক্ত এবং অনাসক্ত হতে থাকে ক্রমশ ।  সে চায় তার স্ত্রীকে কঠিন কোন আঘাত করতে ।  আঘাতে আঘাতে বিপর্যস্ত করে দিতে ।  কিন্তু সংকোচ কাটিয়ে উঠতে পারে না ।  তো একদিন তার বউ বাইরে যাবার সময় তাকে জিজ্ঞেস করে কোন জামাটা পরবে ।  লোকটাও আন্দাজে কিছু একটা বলে দেয় ।  তার কথামত জামাটা পরতে গিয়ে মেয়েটা দেখে যে সেটা টাইট হচ্ছে ।  তারপর থেকে লোকটা করে কী ,  তার বউয়ের জন্যে প্রতি সপ্তাহে দারুণ সব জামা কিনতে থাকে ।  - সো কিউট !  - রঙ বেরঙের চটকদার সব পোষাক ।  দামের ব্যাপারেও কার্পণ্য করে না ।   - বাহ দারুণ তো লোকটা !  - কিন্তু সে ইচ্ছে করেই মেয়েটার দেহের অনুপাতে সরু জামা কিনতে থাকে ।  যেন সে জামাগুলো পরতে না পারে ।   - কেন কেন ?  এরকম করতে যাবে কেন ?  ব্যাখ্যা করার প্রবৃত্তি হয়না আমার ।  আমাকে গল্প বলার নেশায় পেয়ে বসেছে ।   - আর প্রত্যেকবার জামা উপহার দেবার সময় তার ব্যবহার রূক্ষ থেকে রূক্ষতর হওয়া শুরু করে ।  প্রথমদিকে সে তার মোটা শরীর নিয়ে খোঁটা দিয়েই ক্ষান্ত থাকতো ।  ধীরে ধীরে সে গালিগালাজ করা শুরু করে এরকম ,   " আর কত মোটা হবি মাগী ?  "  ।   " তোর উরুতে আর পেটে যত চর্বি সুইপারদের মলখেকো শুয়োরের শরীরেও এত চর্বি নাই "  ।  এমন খারাপ খারাপ সব কথা ।  সে জামা কিনে উপহার দিতেই থাকে ,  মেয়েটাও মোটা হতে থাকে ।  শেষপর্যন্ত মানসিক অত্যাচার এমন পর্যায়ে যায় যে মেয়েটা আত্মহত্যা করতে বাধ্য হয় ।  একটানে বলার পর আমি উত্তেজনায় হাঁপাতে থাকি ।  জেনি ব্যস্ত হয়ে পড়ে আমার অত্যাধিক ঘাম নির্গত হওয়াজনিত জটিলতা মোকাবেলায় ।   - গল্প আর ব্লগ নিয়ে তুমি এত এক্সাইটেড হও কেন বলোতো ! অনুযোগের সুরে বলে সে ।   " তা তোমাকে নিয়ে এক্সাইটেড হব নাকি ধুমসী রেন্ডি !  " মনে মনে বলার পর নির্মল আনন্দে ভরে যায় আমার মন ।  গল্পটি ব্লগে প্রকাশ পাবার পরে অনেকেই এতে স্ল্যাংয়ের মাত্রাতিরিক্ত প্রয়োগ নিয়ে আপত্তি তোলেন ।  একটা বেশ দীর্ঘ তর্ক বিতর্ক হবার পরে আমি আপত্তিকারীদের বোঝাতে সক্ষম হই যে লোকটির মধ্যে যে ভীষণ বিবমিষা এবং বিকর্ষণ ছিলো তার স্ত্রীকে নিয়ে ,  এবং তার পরিকল্পনা যেমন ছিলো ,  মানসিক টর্চারের মাধ্যমে চরম পরিণতির দিকে ঠেলে দেয়া ,  সেক্ষেত্রে এমন ভাষা প্রয়োগের বিকল্প ছিলো না ।  এই গল্পটিও আশাতীত জনপ্রিয়তা পায় এবং অনেকেই অনুরোধ করে সিরিজটা চালিয়ে যেতে ।  এটা অবশ্য তাদের না বললেও চলতো !  আমার জীবন এখন এমন পথে চলছে যে ,  তার চলার পথে হোৎকা সহধর্মিনীর শরীর নিঃসৃত চর্বিতে পা পিছলে পড়বেই ।  আর এই সিরিজের গল্পরাও তখন সদলবলে সদর্পে চলে আসবে আমার কাছে ।  পরবর্তী গল্পের থিম পেতে মাত্র সাত দিন অপেক্ষা করতে হয় আমার ।  জেনির সাথে মিলিত হতে গেলে সে বিবাহিত জীবনে প্রথমবারের মত আপত্তি জানায় ।  অথচ তার মিনসট্রুয়েশন পিরিয়ড চলছিলো না তখন ।   - কী হয়েছে তোমার ?   - ভেজাইনার ভেতরে কেমন ড্রাই হয়ে আছে ।  কোনভাবেই ফ্লুইড বেরুচ্ছে না ।  এরকম অবস্থায় ব্যথা পাবো খুব ।  এইতো হবার কথা !  তুমি মোটা হতে থাকবে আর শরীরের কোনরকম সমস্যা তৈরি হবেনা তা কী হয় ।  নিশ্চয়ই হরমোনাল কোন প্রবলেম বাঁধিয়ে বসেছে ।  পিল খাবার কারণে অবশ্য এমন হতে পারে ।  তবে গল্পে এটার উল্লেখ থাকবে না ।  আমি তাকে আদর করে ঘুম পাড়িয়ে দিয়ে সোজা কম্পিউটারের সামনে বসে ব্লগ লেখা শুরু করি ।  এই গল্পটা হিট হবে শিওর !  প্রচুর পরিমাণ সেক্সুয়াল এ্যাবিউজ আর সাইকোলজিক্যাল ক্রাইসিসতো থাকবেই ,  তায় শিরোনামে উল্লেখ করে দেবো  " কঠোরভাবে প্রাপ্তবয়স্কদের জন্যে "  ।  সারারাত জেগে একটানে গল্পটা শেষ করে ফেললাম আমি ।  ঘুম আসছিলো না মোটেও ।  পাঠকের প্রতিক্রিয়া কী হয় দেখার জন্যে ক্ষুধার্ত বাঘের মত ওৎ পেতে ছিলাম ।  প্রথম মন্তব্যটা এলো এরকম ,  প্রভাতকিরণ বলেছেন :  গল্পটায় মাত্রাতিরিক্ত সেক্স এবং পারভার্শন ব্যবহৃত হয়েছে ।  যার কোন দরকারই ছিলো না ।  এ কোন লেখককে দেখছি আমরা ?  আমাদের পুরোনো সেই লেখক ,  যিনি তার লেখার শুদ্ধতার ব্যাপারে কোন আপোষ করতেন না সে ?  নাকি সস্তা জনপ্রিয়তার লোভে আরোপিত যৌনতা ,  খিস্তি ,  বিকৃতি ব্যবহার করে নিজেকে বিকিয়ে দেয়া নতুন একজন ?  স্ত্রীর ড্রাইনেস ,  তাকে অবহেলা করে তার সামনেই ল্যাপটপে পর্ণ ট্যাব খুলে রেখে দিনের পর দিন মাস্টারবেশন করে চলা ,  পুরোনো প্রেমিকাদের ছবি বের করে তাতে চুমু খাওয়া এসব আমাদের সমাজের ক্ষেত্রে কেমন প্রভাব ফেলবে লেখক ভেবে দেখেছেন কী ?  আপনার সর্বাঙ্গীণ মঙ্গল কামনা করছি ।  এসব বয়ানবাজ শুদ্ধতাবাদীদেরকে দুচোখে দেখতে পারি না আমি ।  বেশ ঝাঁঝের সাথে জানিয়ে দেই যে সমাজের মঙ্গলপিয়াসু কোন সচেতনতাকর্মী আমি না ।  আমি লেখক ,  এবং মানবমনের অন্ধকার কোণে বিচরণ করে সেখান থেকে লেখার উপকরণ সংগ্রহ করতে আমার ভালোমানুষী দস্তানা পরে নিতে হয়না ।  তাকে আরো জানিয়ে দিই যে যা লিখছি তা অত্যন্ত বাস্তব ,  এমন ঘটে ,  ঘটবে এবং তিনি যদি অন্ধ সেজে থাকতে চান তাহলে আমার কিছু বলার নেই ।  মন্তব্য শেষ করি তার দৃষ্টিপ্রতিবন্ধকতার নিরাময় কামনায় ।  পরে আমার সমর্থনে অনেক মন্তব্য এলেও প্রথম মন্তব্যের রেশটা রয়েই যায় আমার ভেতরে ।  আমি তা উগড়ে দিই জেনির ওপরে ।   - আবালটার ওপর আমার এমন মেজাজ খারাপ হয়েছে যে কী আর বলবো !  আরে ,  আমি একটা সিরিজ লেখছি ,  সেখানে একজন চরমভাবে ডিস্টার্বড মানুষের চরিত্র নিয়ে লিখছি ,  যে স্ত্রীর ওপর চরমভাবে নিরাসক্ত ।  যে স্থূল খুন - খারাপিতে বিশ্বাসী না ।  দীর্ঘ মানসিক অত্যাচারের প্রক্রিয়ার মাধ্যমে চরম পরিণতি মেনে নিতে বাধ্য করবে ।  তার আচরণ পারভার্টদের মত হবে না তো কার হবে ?  সে তার স্ত্রীর শুষ্ক শীতলতার অজুহাতে তাকে মানসিকভাবে পর্যুদস্ত করার জন্যে তার সামনে পর্নসাইট খুলে রেখে মাস্টারবেট করবে দিনের পর দিন ,  সিচুয়েশনটার শকিং ভ্যালু কেন বোঝেনা ওসব পায়াভারী পন্ডিতেরা ?  আবার বড় বড় কথা বলে !   - পায়াভারী মানে কী ?  ঠিক এই জিনিসটাই আমি চাইছিলাম !  আমাকে প্রবোধ দেবার জন্যে এটাই দরকার ছিলো !  নির্বুদ্ধিতা আর ন্যাকামীর এমন যুগলবন্দী বিরল ।  সাথে যদি দৈহিক কদর্যতা আর যৌনসমস্যা থাকে তাহলে জেনির চেয়ে বিরক্তিকর আর কে হতে পারে ?  ক্রনিক বিরক্তি খুব খারাপ জিনিস ।  এটা মানুষকে খুন করতে উদ্বুদ্ধ করতে পারে ।  আমি যদি এখন দেয়ালে জেনির কপাল ধরে ঠুকতে থাকি তাহলে আমাকে কি খুব দোষ দেয়া যায় ?  এতগুলো গল্প লিখলাম তার আচরণের জবাবে আমার মনোভাব জানাতে ,  তাকে মানসিকভাবে বিপর্যস্ত করতে ,  লাভ কী হলো ?  লবডঙ্কা !  সুতরাং তাকে মানসিক অত্যাচার করার শৈল্পিক উপায়ের ভাবনা জলাঞ্জলি দেয়া ছাড়া গতি দেখছি না ।  শারীরিক আঘাত ,  চরমতম শারীরিক আঘাতই শেষ উপায় .  .  .  * জেনির মৃতদেহ পড়ে আছে আমার সামনে ।  মুখটা থেৎলে গেছে বিচ্ছিরিভাবে ।  ওকে কদর্য লাগছে আরো ।  আমার অবশ্য জেনিকে হত্যা করার ইচ্ছে ছিলো না ।  কিন্তু মাথাটা একবার দেয়ালে ঠুকে দেবার সাথে সাথেই যেন ভায়োলেন্সের বারুদ জ্বলে উঠলো আমার ভেতরে ।  এতদিনকার পুষে রাখা অতৃপ্তি ,  বিরক্তি ,  রাগ সবকিছুর মিলিত রূপ ভয়াবহ আকার ধারণ করেছিলো ,  আমি নিজেকে নিবৃত্ত করতে পারিনি ,  চাইও নি ।  মাথা ঠুকে দেবার পরে ঠোঁটে পা ঘষে ঘষে লিপস্টিক উঠিয়ে ফেলি ।  তারপর একটা ছুরি নিয়ে এসে হাতের শিরা কেটে দেই ।  সামান্থাকে আগে থেকেই এমন কিছু বলে রেখেছিলাম ।  ওর নীরব সায়ও ছিলো এতে ।  সামান্থাকে জেনি চেনে না ।  কখনও বলিনি ওকে তার কথা ।  খাপখোলা তরোয়ালের মত ধারালো ফিগার ,  আর বুনো হরিণের মত প্রাণপ্রাচুর্য্য ।  জেনির বিকল্প হিসেবে কাউকে ভাবতে গিয়ে আমাদের অফিসের রিসিপশনিস্টের কথাই প্রথম মনে আসে ।  তাকে কবজা করতে খুব একটু বেগ পেতে হয়নি ।  এখন সবকিছু ভালোয় ভালোয় হলে আমাদের নতুন জীবনের শুরু হবে ।  লাশ লুকোনোর অতি উত্তম ব্যবস্থা অনেক আগেই করে রেখেছি ।   - এই কি লিখছো ,  নতুন গল্প বুঝি ?   - হ্যাঁ জেনি ।  এসো ।  পড়ে দেখো ।  জেনির নাম ব্যবহার করে এর আগে আমি কখনও গল্প লিখিনি ।  পড়তে গিয়ে দেখলাম ওর মুখ কেমন ফ্যাকাশে হয়ে উঠেছে ।  সেই বিরল ঘটনা কি ঘটতে যাচ্ছে এবার ?  সে তার ব্রেইনের ব্যবহার করছে তাহলে ?   - আমার নাম এখানে কেন ?   - নাম তো সবগুলো গল্পেই থাকতে পারতো জেনি ।  তখন দেয়ার প্রয়োজন ছিলো না ।  এখন হয়েছে ।   - এখন কেন প্রয়োজন হলো ?   - আরে নামে কী বা আসে যায় !  পড়ো না গল্পটা !  - সামান্থা কে ?  সে কি সত্যিই তোমাদের অফিসের রিসিপশনিস্ট ?  তার ফিগার কি সত্যিই অনেক সুন্দর ?   - ঠিক ধরেছো ।  বাস্তবকে গল্পের মত করে ফেলতে ,  স্যরি গল্পকে বাস্তবের মত করতে বাস্তবের যত কাছাকাছি থাকা যায় ততই ভালো ।  লেখক এতে গল্পের গহীনে প্রবেশ করতে পারে ,  পাঠকেরাও সহজে রিলেট করে ।  জেনির ভেতর কেমন যেন দ্বিধা আর ভয় কাজ করছে ।  ভয় পেয়েছে অবশেষে !  আমি ভেবেছিলাম দীর্ঘ মানসিক টর্চারের যে প্ল্যান হাতে করেছিলাম তা বোধ হয় শেষই হয়ে গেলো ।  কিন্তু না !  কেবল শুরু এটা ।  জেনির শরীর কাঁপছে কেমন যেন ।   - কাঁপছো কেন জেনিসোনা ?  দুষ্টুমি করছো ,  না ?  রেডিওতে একটা পুরোনো দিনের গান বাজতে থাকে ,   " গল্প যদি শুনতে চাও ,  আমার কাছে এসোদুষ্টুমিটা ছেড়ে এবার লক্ষ্মী হয়ে বোসো !  " জেনিকে আমি গল্প শোনার জন্যে কাছে ডাকি ।  ছোট্ট তিন পর্বের ধারাবাহিকটাকে মেগাসিরিয়ালে রূপ দেবার জন্যে মানসিক প্রস্তুতি নিতে থাকি ।  প্রতি সপ্তাহে অন্তত তিনবার প্রচারিত হবে এটা ,  মূল ভূমিকায় থাকবো আমরা দুজন ,  ভিআইপি দর্শক হিসেবে হোম থিয়েটারে আয়েশ করে দেখবো আমরা দুজনই ।  এখন জেনির মাথায় নতুন কোন গল্পের প্লট না এলেই হয় !  বেশি বড় গল্প লেখার মত সৃজনশীলতা অবশ্য তার নেই ।  তার গল্পটি হবে এক পর্বের ।  স্থূল ।  কদর্য ।  বিভৎস ।  রক্তাক্ত ।  আমি জানি প্রত্যেকেই এমন গল্প লেখার ইচ্ছে পোষণ করে ,  এবং পারে ।  জেনিকে এই সুযোগ কোনভাবেই দেয়া যাবে না ।  গল্প শুনতে হলে আমার কাছেই আসতে হবে ।   - জেনি শোনো .  .  .  ! 






ফিসফাস

 ফিসফাস করো না মা ।  ভাইয়া ভয় পায় ।  এমন অবুঝ হলে কী করে চলবে বলতো ?  ভাইয়াকে ভয় দেখিয়ে তুমি কি মজা পাও ?  অনেক হয়েছে ।  এবার বন্ধ কর ।  ফিসফাস বন্ধ করে পিশপাশ বানাও ।  এই তো লক্ষী মা আমার ।  আজ সন্ধ্যায় আমরা সবাই পিশপাশ খাবো ।  
 আজ সন্ধ্যায়
পিশপাশ বানাবে মা
দুধে ও মাখনে
নুনে ও পেঁয়াজে
মৃদুআঁচে সবজিকুচির
সুঘ্রাণ ছড়াবে ঘরময়
 আত্মহত্যা করিসনা দাদাভাই !   ভাইয়া ,  গলার কাছ থেকে ছুরিটা নামাও ।  ফ্যানের ব্লেডে রশি লাগাতে যেয়োনা ,  পা হড়কে ব্যথা পাবে ।  আত্মহত্যার সকল সরঞ্জাম সরিয়ে ফেলো ।  ড্রয়ারে স্লিপিং পিল রেখেছো নিশ্চয়ই গাদা গাদা ?  আমাকে দাও সব ।  এমন করলে কিন্তু মা পিশপাশ বানাবে না ।  তুমি কাকার দোকান থেকে কিসমিস আর জাফরান রঙ কিনে নিয়ে এসো ।  পোলাও হবে রাতে ।  হ্যাঁ ,  আমিই রাঁধবো ।  পিশপাশ শুধু মায়েরাই বানাতে পারে ।  আমি যখন মা হব ,  আমার ছেলের জন্যে পিশপাশ বানাবো ।  কি বললে ?  সব টাকা বাবা নিয়ে গেছে ?  আরে না বোকা !  জানো না ,   " পৃথিবীতে খারাপ মানুষ আছে অনেক ,  কিন্তু কোন খারাপ বাবা নেই "  ?  হুমায়ুন আহমেদ বলেছেন ।  কোন নাটকে বলতো ?  হু ,  কোথাও কেউ নেই তে ।  সব টাকা বাবা নিয়ে যাবে কেন !  আসলে বাবার কাছ থেকে সব টাকা নিয়ে গেছে শয়তানেরা ।  বাবা আর ঘরে ফেরে নি তো কি হয়েছে ?  একদিন নিশ্চয়ই ফিরবে ।  বাবা ফিরে আসবেন রঙিব বল ,  মিহিদানা আর কমিকস নিয়ে ।  নন্টে ফন্টে তোমার পছন্দ না ?  তোমার জন্যে ইয়া বড় একটা ভলিউম কিনে নিয়ে আসবে ।  আমাদের টাকা নেই বলে তোমাকে উদ্বিগ্ন হতে হবে না ।  কী না আমার বয়স ,  এই তোর তো বিয়ের বয়সই হয়নি রে !  বাবা ফিরে এলে তোকে এই বয়সেই একটা টিয়াপাখির মত সবুজ মেয়ের সাথে বিয়ে দিয়ে দেব ।  আমি খুব বড় বড় কথা বলি ,  না ?  মেয়েদের ম্যাচুইরিটি লেভেল একটু দ্রুতই ডেভেলপড হয় ,  আমি স্কুলের লাইব্রেরিতে অবহেলায় পড়ে থাকা রিডার্স ডাইজেস্টে পড়েছি ।  রিডার্স ডাইজেস্টে অনেক সুন্দর ছবি আর লেখা থাকে জানিস ভাইয়া !  কৌতুকও থাকে ।  তোর পাঠানো কৌতুক ছাপা হলে ১০০ ডলার দেবে ।  পাঠাবি নাকি ?  ভাইয়া ,  প্লিজ থামো ।  এমন করো না ।  হাত কেটো না ।  দাও আমার কাছে ছুরিটা ,  দাও !  মা কিন্তু পিশপাশ বানাবে না ।  মা তোমাকে ভয় পাবে ।  জানো না আমাদের মা ' টা কত ভীতু ?  জানো না বাবা চলে যাবার পর থেকে মা একটু পর পর আঁতকে ওঠে কেবল ?  কী বললে ?  মা পিশপাশ বানানো ভুলে গেছে ?  ভুল বললে ভাইয়া ।  ঝড়ের মত কিছু মিথ্যে হাওয়া আর বিজলীর চমকে স্বাদলবণের কৌটোটা উড়ে গেলেও ,  পুড়ে গেলেও এখনও তার সৌরভ রয়ে গেছে ।  আমাদের ভীতু মা এক আশ্চর্য জাদুতে ওখান থেকেই পিশপাশ বানানোর উপকরণ বের করে নিতে পারেন ।  পাশের ঘর থেকে এত ফিসফাস কেন ?  মা মন্ত্র পড়ছে ।  পিশপাশ বানাতে অবশ্য মন্ত্র লাগে না ।  ধরে নাও এটা মায়ের একটা অদ্ভুত খেয়াল ।  আমাদের মামনি তো একটু অদ্ভুতই তাই না ?  
 ঘুমাও ভাইয়া ।  বড্ড ক্লান্ত তুমি ।  নাওয়া খাওয়ার ঠিক নেই ,  কিন্তু ঠিক ঠিক নিয়ম মেনে ঘুমের ওষুধ খাও ,  অভিমান কর ,  রেগে দাপিয়ে বেড়াও ঘরময় ।  সইবে কী করে তোমার এমন হ্যাংলা শরীর ?  ঘুমাও ।  কতদিন পর ঘুমের ওষুধ ছাড়া একটা আরামদায়ক ক্লান্তির ঘুম ঘুমাচ্ছো তুমি !  জেগে উঠলে দেখবে কত সতেজ লাগবে !  আর ততক্ষণে মা ' র পিশপাশ বানানোও শেষ হয়ে যাবে ।  
 মা ,  ভাইয়া ঘুমিয়ে পড়েছে ।  হ্যাঁ ,  খুব হুটোপুটি করছিলো ।  তোমার জন্যে ,  হ্যাঁ তোমাকে দেখে ভয় পায় সে ।  সন্ধ্যে নামলে ফিসফাস ,  সন্ধ্যে নামলে অন্ধসন্ধি ,  সন্ধ্যে নামলে গরলআঁধার ,  সন্ধ্যে নামলে দূর্বিপাক ।  এই সন্ধ্যে সময়টাই আমাদের জন্যে খারাপ ।  বাবা চলে গিয়েছিলো এমনই এক সন্ধ্যেয় ।  এক হাত দিয়ে হাফপ্যান্ট টেনে ধরা সিকনি টানা বোকা বোকা চেহারার পাশের বাড়ির ছেলেটা দলবল নিয়ে এসে পাওনাদারদের তরফ থেকে খিস্তি ,  ভাংচুর আর অপমান করে গিয়েছিলো এই সন্ধ্যেবেলাতেই ।  সন্ধ্যের ধন্দে পড়ে ঐ যে তুমি পাশের ঘরে লুকোলে ,  প্রার্থনা করতে থাকলে ফিসফাস করে ,  ভুলেই গেলে পিশপাশ বানানোর কথা ।  পিশপাশ কত ভালো একটা খাবার ।  ভাইয়ার অম্বলের সমস্যা ,  কিছু খেতে পায়না ঠিকমত ,  অম্লীয় তরল উগড়ে দেয় ।  পিশপাশ খেলে ও ভালো থাকতো ।  ভালো থাকতো অনেকদিন ।  তুমি পিশপাশ বানাও না বলে আমাদের বারান্দার গোলাপের স্মৃতি বহন করে চলা টবটায় স্মৃতিস্মর কুঁড়িরা বেঁচে ওঠেনা ।  কী বললে ?  ভাইয়া ছাইপাশ খেয়ে লিভারের বারোটা বাজিয়েছে বলে বমি করত ?  আর তাই তুমি পিশপাশ বানাবে না ?  কচু জানো তুমি !  এইতো সেদিন ল্যাব এইড থেকে এসজিপিটি টেস্টের রেজাল্ট আনলাম ।  ভাইয়াকে জোর করে নিয়ে গিয়েছিলাম ।  ভালোমত বললে ও এখনো কথা শোনে ,  বুঝেছ ?  লিমিটের চেয়ে সামান্য বেশি আছে ,  তবে ওটা তেমন কিছু না ।  টাকা কোথায় পেলাম ?  খুব বেশি টাকা তো লাগে নি ,  ল্যাব এইডে আমার এক পরিচিত বড়ভাই আছেন ,  ডাক্তার ।  
 চুপ !  একদম বাজে কথা বলবে না ।  একটাও বাজে কথা বলবে না ।  চিৎকার করো না ।  বলছি চিৎকার করো না !  ভাইয়ার ঘুম ভেঙে যাবে ।  ভাইয়াকে আমি বলেছি ঘুম ভাঙলে পিশপাশ পাবে ।  সারা ঘর লেবুপাতা আর কাটারিভোগের সুবাসে মৌ মৌ করবে ।  ও উঠে এসব কিছু না পেলে আবার হইচই শুরু করে দেবে ।  তোমার পিশপাশ বানাতে হবে না মা ।  তুমি ঘুমাও ।  তুমি ঘুমাও ।  ঘুমাও তুমি !  
  * 
ওরা ঘুমোয় ।  ওদের নিঃশ্বাস ফিসফাস করে ।  নিঃশ্বাসের শব্দ এমন হয় কেন ?  যেন ঘুমের মধ্যে না বলা কত কথা বলতে চায় ।  আমার লাজুক ভাইয়া আর ভীতু মা ঘুমের মধ্যে বড্ড বাচাল হয়ে যায় ।  তাদের ফিসফাসের শব্দে আঁধার পর্যন্ত সচকিত হয় ।  আমাদের ঘরে আঁধারের ছানাপোনারা স্থায়ী বসত গড়েছে ।  বেলাজ আত্মীয়ের মত গেড়ে বসেছে ,  আতিথ্য নিচ্ছে ,  কিন্তু যাবার কোন নাম নেই ।  জমাট বাঁধা অন্ধকারের মধ্যে আমি হঠাৎ আঁধারবাতি থেকে উৎসারিত আলোর রঙধনু দেখতে পাই খুব আবছা ।  খুব আবছাভাবে ।  তারা চলে যায় নিমিষেই ।  এই ফিসফাসের রাজ্যে উদ্বেগ আর আতঙ্কের কীটপটঙ্গেরা মোহগ্রস্থের মত ,  মাতালের মত ছুটে আসে ।  কিছু আলোকসংবেদী পোকা থাকে না ,  টিউবলাইটের ওপর ,  বা টেবিলল্যাম্পটাকে ছেকে ধরে ,  মৃত্যু নিশ্চিত জেনেও কূপি বা মোমবাতির আগুনে নিজেদের সঁপে দেয় ,  তেমন ।  তেমনভাবে অন্ধকারের কীটেরা তাদের রোঁয়াজর্জর পা আর পাখনা নিয়ে সদর্পে ঘুরে বেড়ায় এখানে ।  আমি তারাদের কাছে আলো ধার চাইলে মেঘেদের দল অপনাক্ষত্রিক সমাবেশে সমবেত হয় ।  আমি জোনাকের কাছে আলো ধার চাইলে ঝিলের ধার থেকে শুকনো পাতা মরামাছের পিঠে চড়ে এসে আবরণ তৈরি করে ।  আমি স্মৃতির কাছ থেকে আলো ধার চাইলে তারা অবাধ্য সন্তানের মত ছুটে বেড়ায় ঘরময় ,  সবশেষে ধরা দেয় ঠিকই ,  আলোর আল তৈরি করে স্মৃতির প্রাসাদে যাবার পথ সুগম করে দেয় ।  স্মৃতির প্রাসাদে কী আর এমনি এমনি যাওয়া যায় ?  এমন বেখাপ্পা পোষাকে ?  অন্তত মাথায় একটা গোলাপমুকুট তো পরতে হবে !  আমি খুঁজতে গিয়ে পথ হারাই ।  পথ হারাই বারেবার ।  স্মৃতির সাম্রাজ্যের পতন দেখি ,  ধ্বসে পড়ে সবকিছু ।  এক দমকা হাওয়ায় উড়ে যায় বাবার সদ্য আয়রন করা ভালো জামাটা ,  ভাইয়ার উপহার পাওয়া অর্নবের পোস্টার ,  মামনির শখ করে আড়ঙ থেকে কেনা নস্টালজিক ডিজাইনের সিন্দুক ।  দৃশ্যপট থেকে বাবা বিদায় নেন ,  হয়তোবা চিরদিনের জন্যেই ।  জানি না বাবা তুমি স্বার্থপর ,  নাকি ভীতু ,  নাকি কাপুরুষ ।  জানিনা তুমি জীবিত না মৃত ।  মৃতদের সাথে কথা বলতে আমার কোন সমস্যা নেই ।  মৃতবৎদের সাথে কথা বলা বরং পীড়াদায়ক ।  এ্যাংজাইটিক ডিজঅর্ডারে ভোগা মানুষদের সাথে সখ্য করতে দেখেছি আকাশ থেকে খসে পড়া জমিন থেকে ঠেলে বের হওয়া বিভ্রমিকাদের ।  তারা সন্ধ্যে হলে আতঙ্কে কাঁপে ,  পুরোনো আতরের শিশি থেকে সবজির বুনন দেয়া ঘি - পরোটার গন্ধ নিতে টানে নিঃশ্বাস ।  তাদের শ্বাসকষ্ট হয় ।  ইনহেলার কেনার টাকা ফুরিয়ে গেছে ।  আমার অবশ্য একজন বড়ভাই আছেন পরিচিত ।  ডাক্তার ।  ল্যাব এইডে বসেন ।  
 মা চুপ কর ,  চুপ কর !  নিজের মেয়ের সম্পর্কে এমন বাজে কথা বলতে বাঁধেনা তোমার ?  সংসারটা কীভাবে চলছে একটুও কী ভাবো ?  সন্ধ্যে হলে ভ্যাম্পায়ারদের মত ভয় তোমার আঁচল থেকে বের হয় ।  কিসের এত ভয় তোমার মা ?  আমি আছি না ?  আমি আছি ,  ভাইয়া আছে ,  বাবা আসবে ।  তুমি পিশপাশ বানাওগে যাও ।   
 সবজিকুচি ,  মিহিদানা ,  গোলাপজল আর দুধের ছানা /  কী দিয়ে মা /  বানাও তুমি এমন স্বাদের ঝাঁজপরোটা /  সান্নিধ্য আর সান্ধ্যসুবাস /  হলদে বিকেল ,  রঙিন উচ্ছাস /  তোমার গোপন এই রেসিপি /  জানতে আমি চাইবো না মা /  জানিই তো খুব /  সব মা জানে / আমিও তো জেনেই যাবো /  যখন আমার বাবু হবে /  যখন তুমি নানু হবে / যখন ভাইয়া মামা হবে / আর হবে না সন্ধ্যেবেলার ভয় ফিসফাস /  রাত্রি হলে প্রদীপ জ্বেলে /  আমরা খাবো সুগন্ধী পিশপাশ !  
 তুমি ভুলে গেছ ?  তুমি কেমনে ভুললে ?  তুমি ভুলো না মা !  ভাইয়া আজ আত্মহত্যা করবে বলে বসে আছে সন্ধ্যে থেকে ।  অনেক সন্ধ্যে ওর হাতের মুঠো ,  হৃৎপিন্ডের অলিন্দ ,  ক্ষয়ে যাওয়া দেহ উপকরণ থেকে ক্রল করে বেরিয়ে আসছে ।  ওরা ঘিরে ধরছে তাকে ।  কোন ভরসায় তাকে আত্মহত্যা করতে মানা করব বল ?  হ্যাঁ ,  ও আজকেই মারা যাবে আমি জানি ।  আমি তোমাদের চোখের ভাষা বুঝতে পাই মা ।  ভাইয়া আত্মহত্যার সমস্ত উপকরণ অনেক আগে থেকেই যোগাড় করেছে ,  পিশপাশ বানাও মা ,  মৃদু আঁচে ,  সুবাসে ,  তোমার গোপন রেসিপি দিয়ে ।  
 ভাইয়া ,  শান্ত হও !  এতদিন পর ঘুমুলে ,  আরেকটু ঘুমিয়ে নিলে কী হত ?  বিশ্বাস কর ,  মা পিশপাশ বানাবে ।  বিশ্বাস কর আমায় !  তোমার ক্ষিধে নেই !  তুমি ভুলে গেছ পিশপাশের স্বাদ ?  ভুলে গেছ !  
 মা ,  তোমার আঁচলের ভেতর থেকে জাদুর বল বের কর ।  রঙীন ।  জাদুর শিশি ।  সুবাসিত ।  জাদুর ঘন্টা ,  টুংটাং !  আমি রান্নাঘরে গিয়ে লাগিয়ে দেব ।  পশ্চিম দিক থেকে মৃদু হাওয়া বইছে ।  তুমি পুরোনো দিনের মত মৃদুলয়ে গান গাইতে গাইতে রাঁধবে ।  ভাইয়া তোমার পেছনে ঘুরঘুর করবে আর বকা খাবে ।  
 ওঠো মা ,  ওঠো !  তোমার ঠান্ডা হাতের রক্তবর্জিত ফ্যাকাশে ছোবল অনেক দেখেছি আর না !  
 থামো ভাইয়া থামো !  চোখের পাঁপড়িতে মাকড়সাদের বসতবাড়ি করতে দিয়েছো কেন ?  ওরা তোমার চোখ খেয়ে ফেলবে ।  তোমার সুন্দর চোখ !  
 মা !  ভাইয়া বলেছে পিশপাশের স্বাদ ভুলে গেলে বেঁচে থাকার আর কোন দরকার নেই ।  তুমি একবার ওঠো ,  আর একবার ,  আমাদের জন্যে ,  আচ্ছা থাক ,  দুজনের জন্যে বানাতে বড্ড পরিশ্রম হয়ে যাবে তোমার ,  শুধু ভাইয়ার জন্যেই বানাও ।  ভাইয়ার চোখের মনি সাদা হয়ে আসছে ।  চোখ উল্টে আসছে ।  আমার অজান্তেই ও অনেকগুলো ঘুমের ওষুধ খেয়েছিলো ।  আমাকে লুকিয়ে ।  
 ঠান্ডা !  এত ঠান্ডা কেন তোমাদের দেহ ?  সারা ঘরে আঁশটে  সোঁদাগন্ধ বুক থেকে দম কেড়ে নিয়ে যাচ্ছে ।  এ কোন ষড়যন্ত্রীরা এসেছে আজ ফিসফাস ছড়িয়ে দিচ্ছে ঘর থেকে বারান্দা ,  বারান্দা থেকে রান্নাঘর ,  রান্নাঘর থেকে স্টোররুমে ।  আমি কোথাও যেয়ে তিষ্টোতে পারছি না ।  কোথা থেকে নিঃশ্বাস সঞ্চয় করে প্রবাহিত করব তোমাদের ফুসফুসে ?  কোথা থেকে উত্তাপ চুরি করে ওম দেব তোমাদের শরীরে ?  আমার ক্ষিধে পাচ্ছে ।  এমন পরিস্থিতিতে আমার ক্ষিধে পাবে কে জানতো !  তবে এ ক্ষিধে অন্যরকম ।  আমিষ কিংবা কোমল পানীয় ,  রুটিনমাফিক চাগাড় দিয়ে ওঠা ভালো খাবারের জন্যে না ।  এ ক্ষিধে কিসের তোমরা জানো ।  আমি জানি কেন ভাইয়া আত্মহত্যা করতে যাচ্ছে ।  কেন মা নিশ্চল শুয়ে আছে ,  শীতলতর হচ্ছে ।  কোথায় রেখেছ মা তোমার গোপন রেসিপি ?  আমাকে বল মা !  আমি পারবো ।  বিশ্বাস কর ,  আমি একদিনের জন্যে হলেও তোমাদের মা হয়ে দুজনকেই পিশপাশ বানিয়ে খাওয়াতে পারবো ।  বলো না মা !  বলবে না মা ?  একদিকে রক্ত আর একদিকে হিম ,  আমার গা আঁঠালো হয়ে আসে ,  আঁঠায় মৃত্যুগন্ধা বরফকুচি জমতে থাকে ।  আমি স্থবির হয়ে যাই ।  আমার আর কিছু করার নেই ।  আমার অপারগতাকে চরম অবজ্ঞা করে হেসে ওঠে মা আর ভাইয়া ।  ভাইয়া পিশপাশ বানানোর জন্যে আবদার করে আর মা ধমকে ওঠেন স্বভাবমত ।  একটু পর ভাইয়ার খলখল হাসি আর মায়ের মৃদু গুনগুন শব্দে গান গাওয়া আমাকে আশান্বিত করে তোলে ক্ষণিকের জন্যে ।  
 আজ রাতে 
পিশপাশ বানাবে মা
দুধে ও মাখনে
নুনে ও পেঁয়াজে
মৃদুআঁচে সবজিকুচির
সুঘ্রাণ ছড়াবে ঘরময়  ধীরে ধীরে সব শব্দ শবদেহতে পরিণত হয় ।  রেখে যায় ফিসফাস ফিসফাস ফিসফাস ।  রেখে যায় আমার শরীরে রক্ত আর হিমের আঁঠাল অসমস্বত্ত ভারী মিশ্রণ ।  আমি সংকুচিত হয়ে যাই ।  কুঁচকে যাই একটা রোল করা কাগজের মত ।  চারিদিকের ফিসফাস শব্দ প্রবল থেকে প্রবলতর হয় ।  আমি প্রাণপনে চেষ্টা করি কান ঢেকে রাখতে ।  হিমশাব্দিক আতঙ্কের কাঁচ গেঁথে যায় শিরদাঁড়াতে ।  ওঠার বৃথা চেষ্টা করি আমি ।  
 চোখ বুঁজে আসার পূর্বমুহূর্তে কেউ এসে বলে যায় আমায় ,  পিশপাশ বানাবার রেসিপিটা আর কোনদিনই জানা হবে না আমার । 
   # গল্পের শুরুতে ব্যবহৃত  " পিশপাশ বানাবে মা "  কবিতাটি লিখেছেন নম্রতা ।  তার এই কবিতাটি পড়ার পরেই গল্পটি লেখার ইচ্ছে জাগে ।  
                            
                    




সভ্যতাতাড়ুয়া

  ( ১ ) 
ব্যাপারটা হয়তোবা এভাবে ঘটার কথা ছিলো না ।  ধ্বংসদেবের সাইরেনে গ্রহ - নক্ষত্রগুলো বেখেয়ালে হতচকিত হয়ে কক্ষচ্যূত হবে ,  পৃথিবীতে নেমে আসবে অদ্ভুত আঁধার কিংবা অসহনীয় উত্তাপ ,  তারপর আমরা সবাই বিশাল এক মাঠে সমবেত হয়ে যার যার ওজন অনুযায়ী মিঠাই - চিরতা বুঝে নিয়ে সূচসেতু পার হয়ে চলে যাব নতুন গন্তব্যে ,  তবেই না বুঝতাম যে কিছু একটা হয়েছে !  কিন্তু কী যে হল !  বৃহত্তম পরাশক্তি নিজেদের শক্তি যাচাই করতে গিয়ে সব ভন্ডুল করে দিল কী না ,  অথবা ধরিত্রী জননী স্বয়ং তার সর্বংসহা গুণাবলী বিসর্জন দিয়ে সুইসাইড এ্যাটেমপ্ট নিয়েছিলো কী না ,  কে জানে !  যাই হোক ,  কিছু একটা গোলমাল হয়েছে ঘোরতর এবং মানুষ মরেছে বেঘোরে ।  রাস্তায় মুখ থুবরে পড়ে আছে মানুষ ।  চলাফেরার সময় পায়ে ঠেকে গিয়ে বিঘ্ন ঘটাচ্ছে ।  সেই ধ্বংস সময়ের স্মৃতি আমার মনে নেই একদম ।  মনে করতে পারবোও না ।  কারণ তখন আমি আমার এক সুন্দরী প্রতিবেশিনীর প্রেমে বুঁদ হয়ে এবং আমার দৃষ্টি আকর্ষণের জবাবে তার তাচ্ছিল্যে অবশ্যম্ভাবী বিফলতার কথা আঁচ করতে পেরে দুঃখ ভোলার জন্যে একগাদা ঘুমের ওষুধে মজে থাকতাম ।  কবে কখন এসব প্রলয়কান্ড ঘটে গেলো ,  কারা করল এ বিষয়ে কিছুই মনে করতে পারছি না ।  মনে করার কোন দরকারও দেখছি না অবশ্য ।  পৃথিবীর প্রায় সব মানুষ মারা গেলেও আমি এবং জেনি বেঁচে আছি ।  জেনি ,  আমার রূপকথার রাজকন্যে ।  আরো বেশ কিছু মানুষজন বেঁচে আছে ,  তবে তারা সব বিগড়ে গেছে একেবারে ।  মানুষ মারা গেলেও ,  মানুষের রচিত স্থবির সংগীত -  আর্কিটেকচারাল স্ট্রাকচারগুলো দিব্যি রয়ে গেছে ।  খাবারেরও অভাব নেই ।  সুপারশপগুলোতে থরে থরে পড়ে রয়েছে ।  চাকুরি দরকার ?  যাও ,  নিকটস্থ বিশাল কর্পোরেট অফিসের সবচেয়ে বড় চেয়ারটায় গ্যাঁট হয়ে বোসো ।  রাস্তায় পড়ে থাকা লাশের পকেট থেকে এটিএম কার্ড বের করে নিয়ে বুথে গিয়ে ভাঙাও ।  বারণ করার কেউ নেই ।  তবে ঝামেলাটা মূলত করছে কিছু জোম্বি ।  সিনেমায় যেমন দেখায় ঠিক তেমন ।  কদাকার ,  বোধশক্তিহীন ,  গলা দিয়ে ঘরঘর শব্দ আর মুখ থেকে লালা ঝরিয়ে চলে অবিরত ।  দেখতেই ঘেন্না লাগে ।  এগুলো এলো কোথা থেকে ?  সম্ভবত কোনো জীবাণু সংক্রমনের ফল ।  বৃহত্তম পরাশক্তির তো শুধু পারমাণবিক বোমা নিয়ে খেলাধুলা ,  হুমকি - ধামকি দিয়ে চললে হবে না ,  অন্যান্য ব্রহ্মাস্ত্রগুলোও একটু বাজিয়ে দেখতে হবে বৈ কি !  তো সেটা তারা করতেই পারে !  আমি দোষ দেবার কে ?  আমার জন্যে বরং ভালোই হয়েছে ।  প্রায় মানুষশূন্য পৃথিবীতে আমি আর সে ,  একা এবং সুস্থ ।  বাকি মানুষগুলো যেমন ক্ষ্যাপাটে হয়ে মানব - জম্বি লড়াই করে নিজেদের বিনাশের প্রতিযোগিতায় নেমেছে ,  তাতে খুব শিঘ্রই আমরা পুরোপুরি একা হতে পারবো ।  আমরা হব নতুন সভ্যতার আদি পিতা - মাতা !  ব্যাপারটা একই সাথে ভীষণ রোমান্টিক এবং ঐতিহাসিকভাবে তাৎপর্যপূর্ণ ।  আরো একটা উল্লেখযোগ্য ব্যাপার হল ,  আমাদের নতুন সভ্যতার ঊষালগ্নে মোটেও কোন সংগ্রাম করতে হবে না ।  চকমকি পাথর ঘষে আগুন জ্বালানো শিখতে হবে না ,  বনে বাঁদাড়ে সারাদিন ঘুরে ক্লান্ত হয়ে দু - একটা খরগোশ বা খ্যাকশিয়াল ধরে আনার ঝক্কি পোহাতে হবে না ।  সভ্যতার চূড়ান্তবিন্দু বলে কিছু নেই ,  তবে এই মুহূর্তে আমরা চূড়ায়ই আছি বলা যায় ।  আমরা টিভিতে পুরাতন অনুষ্ঠান দেখব আর সুপারশপ থেকে কিনে আনা ফাস্টফুড খাব ।  আমাদের প্রচুর ছেলেপিলে হবে আশা করা যায় ,  যেহেতু নাতিশীতোষ্ণ অঞ্চলের মেয়েরা অধিকতর উর্বরা হয়ে থাকে ।  তারপর ছেলেমেয়েরা ,  নাতিপুতিরা টেনে নিয়ে যাবে আমাদের সভ্যতাশকট ।  সাময়িক জড়তা কেটে সামরিক ভঙ্গিমায় মার্চপাস্ট করে এগুতে থাকবে সভ্যতা ।  এখন সমস্যা হল একটাই ।  পৃথিবীর নতুন প্রজন্মের আদি মাতা হবার ব্যাপারে জেনির খুব একটা আগ্রহ দেখা যাচ্ছে না ।  সে পড়ে আছে তার প্রিয় টিভি সিরিয়াল নিয়ে ।  শালার টেলিভিশন চ্যানেলগুলো কতদিনের জন্যে প্রোগ্রাম বানিয়ে রেখে গেছে কে জানে !   ' মেগা '  শব্দটার ব্যাপকতা বুঝতে পারছি এখন তার সাথে  ' সিরিয়াল '  দিয়ে গুণ দেবার ফলে ।  
 জেনির সাথে অবশ্য আমার নিয়মিতই কথা হয় ।  দেখা সাক্ষাৎ হয় ।  আমি সারাক্ষণ তার ড্রয়িংরুমেই পড়ে থাকি ।  সে টুকটাক কথাবার্তা বলে ।  ভদ্রতা করে চা - বিস্কুট খাবার আহবান জানায় ।  এর বেশি কিছু না ।  সভ্যতার অসাধারণ উপহার তাকে একদম অসার করে দিয়েছে ।  তা দিক ,  তবে কী ,  সে যখন সিরিয়ালের ক্লাইমেক্সে ভ্যাবাচ্যাকা খেয়ে আক্ষরিক অর্থেই মুখ হা করে তাকিয়ে থাকে দীর্ঘক্ষণ ,  তখনও তাকে দেখতে ভালো লাগে ।  মুখ হা করে থাকা অবস্থায় যে মেয়েকে পরমা সুন্দরী মনে হয় ,  তার জন্যে এই জরাগ্রস্থ পৃথিবীর ঘ্যানঘ্যানে গলায়  " সর্বাঙ্গে ব্যথা "  জাতীয় অভিযোগ ,  আর জোম্বি এ্যাপোকালিপ্টো নির্দ্বিধায় অগ্রাহ্য করা যায় ।  
 মেগা সিরিয়াল চলাকালীন সম্মোহিত সময়ে মাঝেমধ্যে পাড়ার ছেলেপুলেরা আশেপাশে জোম্বিদের সাথে মারামারি করতে থাকলে সে একটু ভ্রুকুটি করে তাকায় ।  তবে সহিংসতার বিচরণস্থল এখন অনেক বিশাল ,  তারা একে অপরকে মনের সুখে তাড়িয়ে চলে ।  বেশিক্ষণ এক জায়গায় থাকেও না ।  তাই জেনিও ওসব নিয়ে ভ্রূক্ষেপ করে না ।  জেনির সাথে থাকতে আমার কখনও একঘেয়ে লাগে না ,  তবে আমি তো তার মত বিষয় - বিবেচনাহীন না ,  যে সারাক্ষণ হা করে সিরিয়াল গিলবো !  পৃথিবীর ভবিষ্যত নিয়ে আমাকে ভাবতে হয় ।  পৃথিবী এবং মানবজাতির সাম্প্রতিক দুর্দশায় আমার দুর্দম প্রেমের সাথে মহান দায়িত্বশীলতার বীজ প্রোথিত হয়েছে ।  তাই এই দায়িত্ব পালনে কেউ যেন ব্যাঘাৎ না ঘটায় ,  সে ব্যাপারে কতদূর অগ্রগতি হল দেখতে আমি টহল দিই মাঝেমধ্যে শহরময় ।  
 পৃথিবীর নানা প্রান্ত থেকে জীবিত মানুষেরা কেন যেন এ এলাকাতেই সমবেত হয়েছে ।  তার মাঝে আমাদের শহরের একজনও আছে ।  দুদিন আগেও একটা চাকরির জন্যে হন্যে হয়ে ঘুরতো সে ।  এখন নিজেই নিজেকে চাকুরি দিয়েছে একটা টেলিকমিউনিকেশন কোম্পানির সিইও পদে ।  তার বর্তমান রুটিন এরকম ,  সকাল নটার মধ্যেই কোন একটা ফ্যাশান হাউজ থেকে সবচেয়ে ভালো কিছু পোষাক নিয়ে পরে অফিসে যাওয়া ।  তারপর মিনিট পাঁচেক থেকে হই হই রই রই করে বেড়িয়ে এসে মিলিত হওয়া তার নতুন পাওয়া বন্ধুদের সাথে ।  জোম্বিনিধনের মত সুখ নাকি আর কিছুতে নেই ,  সে আমাকে বলেছে ।  
 - আরে জানিস ,  এইগুলা কোথা থেকে যে আইছে হালার পো রা মরে না !  চাক্কু দিয়া খোঁচাই ,  বাঁশ দিয়া গুতাই ,  পাথর ছুড়ি ,  গুলি করি কিন্তু কিছুতেই তারা মরবে না ।  গলা দিয়া এমন ঘরঘর শব্দ করে যেন এই মনে হয় গেল !  কিন্তু তারপরেও তারা আগাইতেই থাকে । 
বলার সময় তার ভেতরকার নির্মল আনন্দটা আমি টের পাই ।  
 - হু !  এদেরকে যত তাড়াতাড়ি শেষ করে ফেলা যায় ততই ভালো ।  একদিন না একদিন তো মরবেই !  
 - না মরলেও অসুবিধা নাই ।  আমার অফিসে অনেকগুলা পদ খালি আছে ।  এদেরকে নিয়োগ দিয়া দিমু নে ।  
তার এই পরিকল্পনা শুনে আমি প্রমাদ গুনি ।  আরে ব্যাটারা তাড়াতাড়ি শেষ হ না একে অপরকে মাইরা !  তা না ,  শুরু করছে যত ধানাই পানাই !  কোনদিন আবার এসব জোম্বিনিধনে আনন্দ খুঁজে না পেয়ে জেনির দিকে হাত বাড়ায় ,  কোন বিশ্বাস নাই ।  
 - সেটা করা ঠিক হবে না ।  তোর অফিসের এতসব জটিল টেকনিক্যাল কাজ ওরা করতে পারবে নাকি ?  কী যে বলিস ! 
এবার সে কন্ঠে এমন একটা  কর্তৃপক্ষসুলভ গাম্ভীর্য এবং সৌকর্য আনে যে আমি অবাক হয়ে যাই ! 
 - শোন ,  মনোযোগ দিয়ে ।  আমার অফিসের কাজ করতে হৃদয় লাগে না ।  প্রাণও লাগে না ।  লাগে আনুগত্য আর অপরিসীম পরিশ্রম করার ক্ষমতা ।  সেটা ওদের বেশ আছে ।  আরে ওদের অকারণে পিটাচ্ছি নাকি ?  এর পেছনে উদ্দেশ্য তো এটাই ।  পিটিয়ে বুঝিয়ে দেয়া ,  হু ইজ দ্যা বস !  নব্য দাসপ্রথাও বলতে পারো ।  নতুন সভ্যতার সূচনালগ্নে কিছু পুরাতন থাকুক না স্মৃতিস্তম্ভ হয়ে !  
আমি স্তম্ভিত হয়ে যাই আবারও ।  এই তাহলে ওদের উদ্দেশ্য !  
  নব্য দাসপ্রথা বিষয়ক মহাপরিকল্পনার উদ্ভাবকেরা তাদের দায়িত্ব বেশ সাফল্যের সাথেই পালন করে যাচ্ছেন ।  তাদের উল্লাসযাত্রায় নতুন মাত্রা যোগ হয়েছে একটি অস্ত্রাগার আবিষ্কারের ফলে ।  সেখান থেকে ইচ্ছেমত অস্ত্র নিয়ে গুলি করে ঝাঝরা করে দিচ্ছে জোম্বিগুলোকে ।  দূর থেকে বিভিন্ন ভাষায় তাদের জয়ধ্বনি শোনা যায় ।  শুনতে অবশ্য একইরকম লাগে ।  মানুষের পাশবিক উল্লাস প্রকাশের জন্যে আলাদা ভাষার প্রয়োজন নেই ।  ইদানিং তারা নিজেদের বোঝার জন্যে একটা জগাখিচুড়ি টাইপ ভাষা তৈরি করেছে ,  যা আমিও দিব্যি বুঝতে পারি ।  ওদের তো আর খুব বেশি ভাব বিনিময়ের প্রয়োজন হয় না ,  শুধু কিছু জান্তব আনন্দ ।  ওদের এই আনন্দ করতে করতেই যাবে ।  দাসপ্রথার প্রচলনের মাধ্যমে সভ্যতার চাকা ঘোরানোর পুরোনো সেই রীতি আর কাজ  করবে না ।  তাছাড়া ওরা তো জোম্বি না ,  ওরা নশ্বর শরীরের মানুষ ।  নিধন আনন্দের ধকলটা শরীরের ওপর একটু বেশিই যাচ্ছে ।  ফলে তারা অসুস্থ হয়ে পড়ছে ।  মারাও গেছে বেশ কজন ।  
 মাস ছয়েকের মধ্যেই তাদের সংখ্যা শ ' খানেক থেকে কমে জনাবিশেক হয়ে যায় ।  জেনি তখনও নিমগ্ন চিত্তে টিভি সিরিয়াল দেখেই যাচ্ছে ।  আর আমি উদ্বেলিত চিত্তে অপেক্ষা করছি ,  আমার প্রণয় উপাখ্যানের শুরু হল বলে !  টিভি চ্যানেলগুলো অটোমটিভ উপায়ে আর কদ্দিন চলবে ?  রক্তপিপাসু কর্পোরেট বস সাজা হাস্যকর দস্যুর দল আর কতদিন দুর্বৃত্তপনা চালাবে ?  
  ( ২ )  
এক জোড়া জোম্বির পেছনে সভ্যতার নতুন কান্ডারীরা প্রাণ দিতে দিতে নেমে এসেছে চারে ।  আমাদের শহরের সেই প্রাক্তন বখাটে বেকার ,  বর্তমান নেতা ছোকড়াটাও আছে ।  তার তেজ এখনও কমেনি !  তবে কমে আসবে শীঘ্রই ।  এদিকে খোঁজ খবর নিয়ে জেনেছি ,  টিভিতে আজকেই শেষ এপিসোড প্রচারিত হবে মেগাসিরিয়ালের ।  এরপর আর তারা বানাতে পারেনি কিছু ।  এখনই সেই হিরন্ময় মুহূর্ত জেনিকে প্রেম নিবেদনের ।  বেশ টেনশন অনুভব করছি ।  তবে এটাও জানি টেনশনের তেমন কিছু নেই ।  শহরের সব মানুষ মারা গেলে থাকবো কেবল আমি আর জেনি ।  সব টিভি সিরিয়াল বন্ধ হয়ে গেলে সে অনুভব করবে তার এতদিনের চেপে রাখা জৈবিক তাড়না ।  আমার কাছে তাকে আসতেই হবে ।  তবে জৈবিক তাড়নার বশে সে আসুক তা আমি চাইনা মোটেও ।  আমি চাই সিনেমার নায়কদের মত তার কাছে হাঁটু মুড়ে আবেগকম্পিত গলায় প্রেম নিবেদন করব ,  
 " জেনি ,  তুমি কি আমার হবে ?  "  
এসব ভাবনায় ছেদ পড়ল প্রবল হল্লায় ।  আমাদের শহরের দাসরাজ্য প্রণেতা ববি ছোকড়াটা আজ খুব ক্ষেপে গিয়েছে ।  জোম্বিগুলোর আজকে কিছু একটা হেস্তনেস্ত করেই ছাড়বে ! 
 - হাউয়ার পুতেরা !  তোদের এতদিন ধইরা শান্টিং দিলাম কিন্তু লাইনে আইলি না ।  বুঝছি তোগো দিয়া আমার কাজ চলব না ।  মইরা যা !  মাইরা ফালা !  
সে উন্মাদের মত চিৎকার করতে থাকে ।  তার সাঙ্গপাঙ্গরাও এতে যোগ দেয় ।  এদিকে টিভিতে প্রচারিত সিরিয়ালে একটা বিশাল যতিবোধক মেলোড্রামাটিক মিউজিক শেষে সবার নাম দেখাতে থাকে ।  এতসব গোলমালের মধ্যে আমার মাথা ঠিকমত কাজ করে না ।  কেমন অস্থির লাগে ।  ঝুঁকির আন্দাজটা পরিমাপ করে নিয়ে গভীর আবেগে জেনিকে বলেই ফেলি ,  
 " জেনি ,  তুমি কি আমার হবে ?  "  
 - না .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  ! 
এরকম চিলকন্ঠে চিৎকার করে প্রত্যাখ্যানের কী হল !  জেনি ছুটে যায় বাইরে টিভি বন্ধ করে দিয়ে ।  ওদিকে ববিরা তখন জোম্বিজোড়ার গায়ে পেট্রোল ঢেলে আগুন জ্বালিয়ে দেয়ার বন্দোবস্ত  করছে ।  জেনি বাইরে বেরুনোর পর তার না - বোধক চিৎকারের কারণ বুঝতে পারি আমি ।  
 - ববি !  তোরা এসব কি করছিস ?  এরা যে আমার হারিয়ে যাওয়া বাবা মা !  বাবা !  মা !  কোথায় ছিলে তোমরা এতদিন ?  
ক্ষোভের সাথে দুঃখ যোগ হওয়াতে সে ডুকরে ডুকরে কাঁদতে থাকে ।  
 - আরে রাখ তোর বাপ - মা !  এইগুলা জোম্বি ।  আমাদের শত্রু ।  এদেরকে পুড়ায়া না মারলে মরব না ।  
তাদের পেট্রোলমথিত শরীরে ববি দুটো গুলি করে ।  বিস্ফোরণের শব্দ শোনা যায় ।  সব শেষ !  
 - তোরা আমার বাবা - মা ' কে মেরে ফেলেছিস তোদের আমি ছাড়বো না !  
 - এহ !  বাবা - মা !  এতদিন ধরে যে এদেরকে টর্চার করলাম ,  কই তখন তো আসিস নাই একবারও ?  এখন প্রয়োজন পড়ল কেন ?  টিভি বন্ধ হয়ে গেছে বলে ?  
 - আমি আমার ভুল বুঝতে পেরেছি ।  এর প্রতিশোধ আমাকে নিতেই হবে !  
একটা কোঁদাল হাতে নিয়ে সে আমাকে আরেকটা নেয়ার ইংগিত করে বলে ,  
 - এসো ,  মেরে ফেলি ওদের !  
আমি কিছু বুঝে ওঠার আগেই সে অতি ক্ষীপ্রতার সাথে ববিসহ দুজনকে কুপিয়ে মেরে ফেলে ।  আমার বিলম্বিত বোধোদয়েও বাকি দুজনের পেছনে ছুটে তাদেরকে পেড়ে ফেলতে খুব একটু বেগ পেতে হয়নি ।  
  ( ৩ ) 
অবশেষে সেই কাঙ্খিত দিনটি এল !  একটা পুরো পৃথিবী ,  অরণ্য ,  নদী ,  সমুদ্র ,  সুপারশপ ,  ইন্টারনেট ,  ইলেক্ট্রিসিটি সবই আছে ।  শুধু নেই কোন মানুষ ,  নেই জীবাণু সংক্রমণে পরিণত হওয়া জোম্বি ।  আছি আমরা দুজন কেবল ।  আমি আর জেনি ।  জেনিকে এইবার মনে হয় বলতে আর বাধা নেই কোন ।  
 - জেনি ,  আমি তোমাকে ভালোবাসি ।  তুমি কি আমার হবে ? 
 - ছি !  তোমার মন কী পাথর দিয়ে গড়া ?  দেখছো না আমার বাবা মা মারা গেছে ?  এই অবস্থায় প্রেমের কথা বল কী করে ?  তুমি যাও তো ,  এক দৌড়ে দুইটা শোকবার্তা সম্বলিত কার্ড ,  কিছু ফুল আর একটা মেকাপ বক্স নিয়ে এসো ।  
 যথাযথভাবে কর্মগুলি সম্পাদন করার পরে জেনি তার জোম্বি পিতামাতার শরীরে ফুল আর কার্ড রেখে এক দৌড়ে চলে এল তাদের বাসার ড্রেসিং টেবিলটার সামনে ।  মুখে কী সব মাখতে শুরু করল ।  আমার কাছ থেকে প্রত্যাশিত প্রস্তাব পাবার আগে নিজেকে একটু গুছিয়ে নিতে চায় আর কী !  মেয়েটা বড় অদ্ভুত ।  
 বড্ড বেশি সময় নিয়ে ফেলছে সে ।  তাকে যেন মেকাপ করার নেশায় পেয়ে বসেছে ।  প্রথম বাক্সটা শেষ হবার পরে আমাকে আরো দুবার বলেছিলো নতুন মেকাপ বক্স আনতে ।  পরে আর আমাকে বলেনি ।  যতবার শেষ হয়েছে ততবার নিজেই ছুটে গেছে মেকাপ স্টোরে ।  বুঝেছি ,  আজকে আর বলা হবে না ।  কী পাগলাটে মেয়েরে বাবা !  একেক সময় একেক বাতিকে পেয়ে বসে ।  আমি সোফায় শুয়ে শুয়ে অনেকক্ষণ যাবৎ তার রূপচর্চা দেখতে দেখতে ক্লান্ত হয়ে ঘুমিয়ে পড়ি ।  
 ঘুম ভাঙে কীসের যেন গুঁতোয় ।  
  ( ৪ ) 
জেনি আমাকে চামচ দিয়ে গুতোচ্ছে ।  ছোট্ট একটা চা - চামচ ।  ব্যথা লাগছে না ,  কিন্তু খুব অস্বস্তিকর ।  
 - আহ জেনি ,  কী করছ !  
ঘুমজড়িত কন্ঠে মৃদু অনুযোগ প্রকাশ করি আমি অনুরাগের ভাষায় ।  
 - এই ,  ঘুমায় পড়স কেন ?  খাবা না ?  ওঠ !  ওঠ !  
অনেকক্ষণ পেটে কিছু পড়ে নি ।  সকাল হয়ে গেছে ।  নাস্তার টেবিল ঠিকঠাক করছে জেনি ,  আমি দেখতে পাই ।  মেক - আপ মেখে এ কী বিদঘুটে চেহারা করেছে সে !  নীলরঙা মুখ ,  তাতে ফুলকি দিচ্ছে লালচে ফোঁটা ।  কী ভয়াবহ !  যাকগে ,  নানারকম স্ট্রেসের মধ্যে দিয়ে গেছে ,  মাথায় কী না কী বাঁই উঠেছিলো ,  ওসব ধরতে নেই ।  আর এই রৌদ্রজ্জ্বল সকালে তাকে ভালোবাসার কথাটা বলার কোন তাড়াহুড়ো নেই ।  এখন তো অঢেল সময় !  রাতের বেলা ক্যান্ডেল লাইট ডিনারের আয়োজন করে সে সময় বলা যাবে ।  জেনি আমাকে আবার গুঁতোতে থাকে চামচ দিয়ে ।  এবার বেশ জোরেসোরেই ।  কী সব পাগলামী করছে !  
 - আসছি ,  দাঁড়াও ।  
 - তোরে আসতে কইছে কে ?  তুই ভাগ এইখান থিকা ।  যোগ বিয়োগ গুণ ভাগ অনেক করছস ,  লাভ নাই ।  ভাগ !  ভাগ !  রান ফর ইয়োর লাইফ নিগা ! 
 - মানে ?  এসব কি বলছ !  
 - শুনবা না আমার কথা ?  তাহলে আমি কিন্তু খুব রেগে যাব ।  আর ভয়ংকর একটা কান্ড করব ।  
ইনিয়েবিনিয়ে নাকিসুরে বলল সে ।  
 - কী করবা ? 
 - এখন যা করছি !  দেখছো না আমার হাতে ভয়ানক একটা অস্ত্র ?  এটা দিয়ে তোমাকে খোঁচাব ,  গুঁতোব ।  
 - তুমি এই চামচটার কথা বলছ ? 
 - হ্যাঁ ,  এনি প্রবলেম ?  
 - ওহ স্টপ কিডিং বেইবি !  
 - আমার কথা বিশ্বাস হয় না ?  আচ্ছা দাঁড়াও ব্যাপারটা বিশ্বাসযোগ্য করে তুলি ।  এই যে আমার হাতে একটা মহা অস্ত্র চামচ + মুখে কৃত্রিম কড়া রঙ +  আমার জোম্বি বাবা মার মৃতদেহ  +  ববির পিস্তল =  কী ? 
 - মানে !  কী সব বলছ অর্থহীন !  
 - হ্যাঁ ডিয়ার ,  অর্থহীন ।  তোমার ভালোবাসার আঁচলে শায়িত নতুন সভ্যতা ,  নতুন প্রজন্মের স্বপ্ন দেখাটাও তেমনই অর্থহীন ।  সভ্যতা ,  স্বপ্ন ,  উন্নয়ন ,  ভালোবাসা সবকিছু যোগ করলে মেক - আপ বক্সের সবগুলো রঙের সম্মিলনে উদ্ভট কদাকার একটা কিছুই পাওয়া যায় ।  তোমাকে এসব কিছু থেকে যেকোন একটা কিছু বাদ দিতে হবে ।  তাহলে সমীকরণটা সাম্যাবস্থায় আসবে ।  বল কী বাদ দিতে চাও ?  সভ্যতা ?  স্বপ্ন ?  ভালোবাসা ?  উন্নয়ন ?  
আমি কী বলব ভেবে পাই না ।  আমতা আমতা করতে থাকি ।  
 - হু হু !  ওসব আরাম আয়েশ করে শুয়ে বসে ভালোবেসে আগত প্রজন্মের আদিপিতা হতে চাও ?  অত সহজ না !  এখন দৌড়াও দৌড়াও !  নাহলে চামচ দিয়ে বাড়ি দেব ।  
কী হাস্যকর কথা !  সামান্য একটা চা - চামচ দিয়ে বাড়ি দেবার হুমকি দিচ্ছে ।  কোন মানে হয় !  অর্থহীন ।  অর্থহীন হলেও সে ব্যাপারটা যথেষ্ট গুরুত্বের সাথেই নিয়েছে এবং তার খোঁচাখুঁচির পরিমাণ ক্রমবর্ধমান হতে থাকলে আমাকে বাধ্য হয়ে চলে যেতে হয় ।  কিন্তু আমার চলে যাওয়ার ভঙ্গিটা তার পছন্দ হয় না ।  সে চিৎকার করে চলে ,  
 - রান বিচ !  দৌড়া !  তোকে সারাজীবন দৌড়ের ওপর রাখবো !  
বিপত্তিকর অবস্থা থেকে বাঁচতে আমাকে বাধ্য হয়ে দৌড়ুতে হয় ।  
  ( ৫ ) 
ব্যাপারটা যত সামান্য ভেবেছিলাম মোটেও তা না ।  জেনি তার চামচ নিয়ে যেখানে সেখানে যখন তখন উপস্থিত হয় ।  হয়তোবা সাগরতীরে উদাসমুখে রৌদ্রস্নান করছি ,  ঢেউয়ের সাথে উপস্থিত হবে জেনি ।  হয়তোবা আয়নার সামনে দাঁড়িয়ে চুলটা পরিপাটি করার চেষ্টা করছি ,  পেছন থেকে এসে সজোরে কাঁধে চামচ গেঁথে দেবার চেষ্টা করবে জেনি ।  লুকিয়ে লুকিয়ে পারা যায় না ।  সে আমাকে ঠিক ঠিক খুঁজে বের করে ।  আক্ষরিক অর্থেই সে আমাকে দৌড়ের ওপর রেখেছে ।  দৌড়ুতে দৌড়ুতে আমাদের প্রিয় শহর ছেড়ে কোন এক অজপাড়াগাঁতে চলে এসেছি !  যেখানে সভ্যতার নিদর্শনগুলো সব অকার্যকর হয়ে পড়েছে ।  
 আমি দৌড়ুতে থাকি পেরিয়ে যাই মাঠ - ঘাট ,  বনাঞ্চল ,  মরুভূমি ,  ক্যাসিনো ,  তাজমহল ,  আমাজন ।  লাস ভেগাসের পরিত্যক্ত ক্যাসিনোর পোকার টেবিলে লুকিয়ে থাকা আমাকে ঘাড় ধরে বের করে তাড়া করে জেনি ।  আমাজনের সবুজ বৃক্ষে কিছুদিন শান্তিমত একটা ঘর পেতেছিলাম ,  সেখানেও আমাকে খুঁজে বের করে বনছাড়া করেছিল জেনি ।  আমার দেহে এখন অজস্র দাগ আঘাতের ।  দৌড়ুতে দৌড়ুতে শক্তি নিঃশেষ হয়ে আসছে ।  কিন্তু জেনির প্রাণপ্রাচুর্যে কোন ঘাটতি দেখা যায় না ।  
 সে কি তবে ওই জোম্বিগুলোর কাছ থেকে জীবাণু সংক্রামিত হয়েছে ?  তার মুখের বিদঘুটে রঙ দিনকে দিন বদখত হয়ে যাচ্ছে আরো ।  
 আর পারছি না জেনি !  আমাকে বাঁচাও !  আমি মারা যাব ।  একটা ধূসর ঊষর প্রান্তরে পৌঁছে যেখানে সভ্যতার কোন চিহ্ন নেই ,  নেই কোন সবুজ ,  নেই প্রাণের চিহ্ন ,  আমি ক্ষান্ত দিই ।  চামচ খেলা সে খেলতে থাকুক ।  আমাকে মেরেই ফেলুক ।  মৃত্যুবরণের জন্যে জায়গাটা ঠিক পছন্দ হয় না আমার ।  কিন্তু কী আর করা !  টানা ছয় ঘন্টা ধরে শুয়ে আছি সমর্পণের ভঙ্গিতে ।  জানি সে ঠিকই আসবে ।  
 আরো দু ঘন্টা পরে জেনি আসে তার কদাকার মুখ ,  কদর্য হাসি আর অব্যর্থ মারণাস্ত্র নিয়ে ।  তার চামচটা কেমন যেন বেঁকে গিয়েছে মনে হচ্ছে ।  এতদিনেও যে ভাঙেনি সেটাই আশ্চর্য !  চামচের কারিগর বেশ দক্ষ ছিলো বলতেই হয় ।  সে ধীরে ধীরে এগিয়ে আসে আমার দিকে ।  মুখে আসন্ন আঘাতের পূর্ববর্তী ক্রুর হাসি !  
 আমি যা ভেবেছিলাম তাই হল !  এবারের আঘাত আর সহ্য করতে পারলো না চামচটা ।  ভেঙে গেল ।  ভেঙে গিয়ে জেনির হাত থেকে পড়ে উত্তাল বাতাসে হারিয়ে গেল ।  অনেক বাতাস এখানে ।  হালকা বৃষ্টিও পড়ছে ।  কিছুক্ষণের মধ্যেই সেটা তুমুল বর্ষণে রূপ নেবার সম্ভাবনা ।  
 বৃষ্টি পড়ছে মুষলধারে ।  জেনির মুখ থেকে বিদঘুটে মেক - আপ উঠে যাচ্ছে ।  সুন্দর লাগছে জেনিকে ,  অনেক সুন্দর !  ওই ভূতাবিষ্ট চামচটাই যত নষ্টের গোড়া ছিল ,  জানি তো !  জেনি ঠান্ডায় কাঁপছে ।  একটু উষ্ণতার জন্যে আমাকে জড়িয়ে ধরে সে ।  ভালোবাসা ,  সভ্যতা ,  উন্নয়ন ইত্যাদির জটিল সমীকরণে একটা মাত্র চলক -  চুম্বন যোগ করার ফলে পুরো সমীকরণটাই পাল্টে যায় ।  অংকটা খুব সহজ লাগে এখন ।  এখন আর বলতে কোন বাধা নেই ,  
 - জেনি ,  তোমাকে ভালোবাসি ।  তুমি কি আমার হবে ?  
ঠোঁটে ঠোঁট আবিষ্ট থাকার ফলে এসব কথা বলা এখন কঠিন ।  তবে এসব আর বলার দরকারও নেই এখন ।  সব কথা বলার দরকার পড়ে না ।  বৃষ্টি আর বাতাস থেমে গেলে জেনি হ্যাচকা টান দিয়ে আমার কাপড় টেনে ছিড়ে ফেলে ।  এই সুপ্রাচীন আহবানে ধ্বনিত হয় নতুন সভ্যতার ঘোষণা ।  আমিও টান দিয়ে তার পোষাক ছিড়ে ফেলি ।  
 ঝন - ঝন - ঝনাৎ শব্দে অনেকগুলো চামচ পতিত হয় এখানকার পাথুরে জমিনে ।  তার দূরভিসন্ধি ধরা পড়ে যাওয়ায় সে কিছুক্ষণের জন্যে অপ্রতিভ হয় ।  আর আমিও কেমন যেন বোকাটে মুখ করে বলে ফেলি ,  
 - জেনি ,  তোমাকে ভালোবাসি ।  তুমি কি আমার হবে ?  
জেনি চোখে কামনার দৃষ্টি নিয়ে ঢলে পড়ে আমার কোলে ।  
  দ্রুত সঙ্গম শেষ করেই আমাকে দৌড়ুতে হয় আবার ।  কাটখোট্টা রোদে ,  পাথুরে মাটিতে কষ্টকর দৌড় ।  জেনি ক্ষেপে গিয়েছে ! 
 - রান বিচ রান !  রান ফর ইয়োর লাইফ !  
রোদে পুড়ে জেনির মুখটা বিকৃতরঙা হয় উঠেছে আবারো ।  দৌড়ুতে দৌড়ুতে আমি হিসেব করতে থাকি ,  জেনির পোষাকের আড়ালে কয়টা চামচ ছিল যেন ,  একেকটা চামচ দিয়ে কয়দিন যায় ,  তাহলে সবগুলো চামচের কর্মক্ষমতা .  .  .  
 জেনি খুব কাছাকাছি এসে পড়েছে ।  এখন ওসব নিয়ে ভাবার সময় নেই ।  পরবর্তী চামচ না ভাঙা পর্যন্ত দৌড়ুতেই হবে ।  এখন অবশ্য পৃথিবীর পথঘাট অনেক চেনা হয়ে গেছে আমার ।  যেন পরিচিত ট্র্যাক ধরে এ্যাথলেটের দৌড় ।  পৃথিবীর প্রাচীন নিদর্শন ,  উন্নয়ন ,  ধ্বংসের কারণ এসব নিয়ে ভাবতে ভাবতে হয়তো জেনির চামচম্যানিয়া নিয়ে একটা সন্তোষজনক সমাধানে উপনীত হতে পারি !  মুছে দিতে পারি তার মুখের ওপর পরতে পরতে জমে থাকা বিদঘুটে রঙ ! 
   # গল্পটি লেখার পেছনে অনুঘটক হিসেবে কাজ করেছে দুটো শর্টফিল্ম ।  I Love Sarah Jane   এবং The Horribly Slow Murderer with the Extremely Inefficient Weapon  প্রথমটির ইউটিউব লিংক -  https :  /  / www . youtube . com / watch ? v = gYxs7Y7ulrM দ্বিতীয়টির -  http :  /  / www . youtube . com / watch ? v = 9VDvgL58h _ Y 

                    




নিখিল বাংলাদেশ সাইকো সমিতি

 *  " আমাদের দেশেও রয়েছে উন্নতমানের এক্সপোর্ট কোয়ালিটি সাইকো ।  কিন্তু প্রচারের অভাবে পিছিয়ে রয়েছি আমরা ।  পশ্চিমা বিশ্বে কেউ শটগান দিয়ে গুলি করে কিছু বাচ্চাকাচ্চা মেরে ফেললে ,  অথবা ধারাবাহিক খুনযজ্ঞের সাথে জড়িত হলে প্রচারমাধ্যম তাদের ওপর হুমড়ি খেয়ে পড়ে ।  কিন্তু আমরা ,  বাংলাদেশী সাইকোরা ,  এর চেয়ে সুন্দর কাজ দেখিয়েও থেকে যাই নিভৃতে ।  " এটুকু বলে দীর্ঘশ্বাস ফেললেন আমাদের নবগঠিত সংগঠন  " নিখিল বাংলাদেশ সাইকো সমিতি " র প্রতিষ্ঠাতা সালাউদ্দীন খাঁ ।  আমরা তার দীর্ঘশ্বাসের সাথে একাত্মতা জানিয়ে নীরবতা পালন করলাম ।  আমাদের মৌন সমর্থন পেয়ে তিনি বলে চলেন ,   " হ্যাঁ ,  এটা ঠিক যে আমাদের দেশে এখনও আন্তর্জাতিক মান সম্পন্ন সিরিয়াল কিলার তৈরি হয়নি ।  যার কারণে সাইকোমিটারে আমাদের কাঁটাটা নিচের দিকেই থাকে ।  তবে এটা সকলকেই বুঝতে হবে যে ,  সকল দেশের অপরাধ মনস্তত্ব এক না ।  আর এখানে অপরাধই বা বলছি কেন !  সাইকোইজম একটা আর্ট ।  এটা তো চুরি - ডাকাতি ,  জমিজমার জন্যে খুনের মত ছ্যাচরা ফৌজদারী অপরাধ না !  সকল সাইকোই অপরাধী ,  তবে সকল অপরাধী সাইকো না ।  তো যা বলছিলাম ,  সাইকো মনস্তত্ব এবং তার দেশভেদে তার প্রায়োগিক বৈচিত্রতার কথা ।  পশ্চিমা দেশগুলোতে সাইকো কালচার ডিফারেন্ট ।  সেখানে সিরিয়াল কিলিং একটি নিয়মিত চর্চিত ব্যাপার ।  কিন্তু সিরিয়াল কিলাররাই সাইকো জগতের দায়ভার কাঁধে নিয়েছে ব্যাপারটা তো এমন না !  হ্যাঁ ,  এটা স্বীকার করি যে সাইকো স্বত্তাকে ভেরিফাইড করার জন্যে সেটা একটা উৎকৃষ্ট পন্থা ,  কিন্তু একমাত্র না ।  পশ্চিমা দেশের অন্ধ অনুকরণ না করে আমরা বরং নিজেদের স্বকীয়তায় অনড় থাকলেই লাভবান হব ।  তবে জনপ্রিয় বৈশ্বিক সংস্কৃতিকে তো একেবারে অগ্রাহ্য করা যায় না ,  আমাদের সংগঠনের মাধ্যমে আমরা আন্তর্জাতিক মানের সিরিয়াল কিলার তৈরির ব্যাপারে কিছু কর্মশালার আয়োজন করব " বক্তব্যের এ পর্যায়ে আমরা আনন্দিত হয়ে তুমুল করতালি দিতে থাকি ।  সালাহউদ্দীন খাঁ সন্তুষ্ট দৃষ্টিতে তাকিয়ে থাকেন ।  তার দীর্ঘদিনের লালিত স্বপ্ন পূরণ হবার প্রাথমিক পর্যায়ে উপনীত হওয়া গেছে ।  বেশ কিছু অভিজ্ঞ এবং সম্ভাবনাময় সাইকোপ্যাথের সমন্বয়ে গঠিত হয়েছে এই সংগঠনটি ।  আমাদের লক্ষ্য ,  ১ /  সারাদেশে সাইকোপ্যাথদের মধ্যে ঐক্য গড়ে তোলা ।  ২ /  সরকারি চাকরিতে এবং শিক্ষাঙ্গনে সাইকোপ্যাথ এবং তাদের সন্তানদের জন্যে কোটা পদ্ধতি চালুর জন্যে দুর্বার আন্দোলন গড়ে তোলা । ৩ /  বিদেশি সাইকোপ্যাথদের সাথে নিয়মিত যোগাযোগের ব্যবস্থা করে নিজেদের দক্ষতাকে শাণিত করে তোলা ।  ৪ /  সুবিধাবঞ্চিত সাইকোপ্যাথদের জন্যে মাসিক ভাতার ব্যবস্থা করা ।  আপাতত এই কটাই ।  আরো কিছু যোগ করা হবে আমাদের মিটিং শেষে ।  আজকের অনুষ্ঠানটি নিয়ে আমি খুব এক্সাইটেড ।  এতদিন যাদের মত হবার স্বপ্ন দেখেছি তাদের অনেকেই আমার চোখের সামনে !  তারা সাইকো রোডম্যাপ সংক্রান্ত দিকনির্দেশনা দেবেন ।  নিজেদের অভিজ্ঞতা বয়ান করবেন ।  আমাদের মত নবাগত সাইকোদেরও নিশ্চয়ই কিছু বলতে দেবেন ।  সেই সুযোগটা পেলে হয় !  এই মুহূর্তে সালাহউদ্দীন খাঁ গতমাসের সাইকো বিবরণী পড়ে শোনাচ্ছেন ।  খুব ডিটেইলড এবং নিট একটা কাজ হয়েছে ।  সংগঠনের প্রতি তার দায়বদ্ধতা এবং ডেডিকেশন  ( ডেডিকেশন শব্দটার মধ্যে কিন্তু একটা মজা আছে !  একমাত্র সাইকো মনই তা ধরতে পারবে ।  ডেডিকেশন - ডেড ইকুয়েশন ,  ক্লোজ এনাফ !  "  মাসিক সাইকো বিবরণীতে পত্রিকার পাতায় প্রকাশিত মোটামুটি সবগুলো সাইকোকর্মই তুলে ধরা হয়েছে ।  কয়েকজন মিলে কুপিয়ে একজনকে মারা ,  স্ত্রী পরীক্ষা দিতে চাওয়ায় হাত কেটে দেয়া ,  বালিকাকে তুলে নিয়ে গিয়ে আড়াইমাস ধরে ধর্ষণ -  কে বলে আমরা পিছিয়ে আছি !  কে বলে পিছিয়ে আছে বাংলাদেশ !  গর্বে আমার বুক ভরে উঠল ।  প্রকাশিত সংবাদের পাশাপাশি তিনি নিজে উদ্যোগী হয়ে কিছু ঘটনা সংগ্রহ করেছেন ।  সেগুলো আরো সুন্দর ।  আরো একবার তার প্রতি শ্রদ্ধায় আমার মাথা নত হয়ে আসে ।  অভিজ্ঞতা বর্ণন শুরু হল কেবল ।  তিনি তার সুদীর্ঘ কর্মজীবনের কথা বলতে শুরু করলে চোখদুটো খুনরঙা জোছনার আলোয় রক্তিম এবং স্বপ্নীল হয়ে ওঠে ।  আমরা মন্ত্রমুগ্ধের মত শুনে যাই !  তিনি বংশ পরম্পরায় সাইকো ।  খুন ,  ধর্ষণ ,  পেডোফিলিয়া ,  সমকাম কোনটা তিনি করতে বাকি রেখেছেন !  মানুষ প্রবৃত্তির বশবর্তী হয়ে খুন ,  ধর্ষণ করতেই পারে !  কিন্তু কজন পারে এগুলো ক্রমাগত করে যেতে এবং যত্নের সাথে স্মৃতির শোকেসে সাজিয়ে রাখতে ?  কজন পারে অনুশোচনা ,  বিবেক নামক হাস্যকর অনুভূতিগুলোর কাছে আত্মসমর্পণ না করে তৃপ্তকন্ঠে নিজের কৃতকর্ম সদর্পে বলে যেতে ?  কজন পারে ?   " এবার আমি আহবান করব তরুণদের মধ্যে কেউ এসে নিজের অভিজ্ঞতার কথা বলার জন্যে ।  কেউ কি আছে ,  আগ্রহী ?  " বেশ কটা হাত উঠলো ।  এবং কী সৌভাগ্য !  আমাদের মহান প্রতিষ্ঠাতা এবং নেতা আমার দিকেই অঙ্গুলি নির্দেশ করে ইঙ্গিত দিলেন স্টেজে উঠে আসতে ।  আমি উল্লাসে  " ইয়েহ !  "  জাতীয় একটা শব্দ করে স্টেজে উঠে গেলাম ।  এর আগেও স্টেজে উঠতে হয়েছে আবৃত্তি করার জন্যে ।  সেবার তো একদম হাঁটু কাঁপাকাঁপি অবস্থা ছিলো !  এবার মোটেই সেরকম না ।  আমি দ্রুত স্টেজে উঠে গিয়ে আনন্দমিশ্রিত কম্পিত কন্ঠে বলা শুরু করলাম ,   " অনুষ্ঠানে উপস্থিত সুধী সাইকোসমাজ ,  আপনাদের সাথে এক হতে পেরে আমি অত্যন্ত আনন্দিত ।  আমার নাম জিমি ।  জানি না আপনাদের সাথে কথা বলার যোগ্যতা এখনও অর্জন করতে পেরেছি কী না ।  আমি অতি সামান্য এক সাইকো ।  তবে স্বপ্ন আমার আকাশছোঁয়া ।  একদিন আমিও হয়তোবা হতে পারবো ইউক্রেনিয়ান সাইকো লিজেন্ড Dnepropetrovsk ম্যানিয়াকসদের মত কেউ ।  পুরো পৃথিবী জানবে আমার কথা ,  আমার দেশের কথা !  " সবাই তালি দিয়ে আমার প্রতিজ্ঞাবদ্ধ বক্তব্যকে স্বাগত জানায় ।  সেইসাথে কিছুটা তাগাদাও দেয় যেন গৌরচন্দ্রিকা সংক্ষেপ করে মূল বক্তব্য শুরু করি ।  তাদের আগ্রহের প্রতি সম্মান জানিয়ে আমি আমার বক্তব্যের মূল অংশে চলে যাই ।   " বলার মত তেমন কিছু এখনও করি নি ।  অতি সাধারণ এক সাইকো আমি ।  তবে কিছু তো করেছি বটে !  নইলে এই মহতী সম্মেলনে আমার জায়গা হয় !  আমার বয়স যখন তের ,  তখন আমি মাঝেমধ্যেই একটা কাজ করতাম ।  আমাদের বাসায় বেড়াতে আসা বিরক্তিকর ছোটখালার গ্যাদা বাচ্চাটা ঘুমিয়ে গেলে ,  আশেপাশে কেউ না থাকলে তার নাক চেপে ধরতাম ।  নিঃশ্বাস নিতে না পেরে ছটফট করত কিছুক্ষণ ।  তারপর ভ্যা করে কান্না শুরু করে দিত ।  ছোটখালা হয়তো তখন গোসলে ।  বাসার সবাই ভাতঘুমে ।  তারপর কী যে একটা হুড়োহুড়ি লাগতো না !  ততক্ষণে আমি আমার রুমে গিয়ে ঘুমের ভান করে শুয়ে আছি !  পনের বছর বয়স পর্যন্ত এরকম টুকটাক নগন্য সাইকো কাজকর্ম করে হাত পাকিয়েছি ।  এখন আমার বয়স আঠার ।   গত তিনবছরে আমি বাসের মধ্যে অন্তত ৫০ জন মেয়ের পিঠে পিন ফুঁটিয়েছি ,  নেশার মত হয়ে গেছে এটা ।  এবং দারুণ দক্ষতাও অর্জন করেছি !  "  শ্রোতাদের প্রতিক্রিয়া দেখার জন্যে আমি একটু বিরতি দিই ।  যা ভেবেছিলাম তাই !  কারো ভেতর কোন চাঞ্চল্য দেখে যায়না ।  কারো কারো ঠোঁটে অবজ্ঞা ,  তাচ্ছিল্য এবং বিরক্তি মিশ্রিত হাসি ।   " আমি বুঝতে পেরেছি আপনারা আমার গল্পের সূচনায় যতটা আশান্বিত হয়েছিলেন ,  সর্বশেষ পরিণতিতে সেই আশাটা কিছুটা হলেও হতাশায় পরিণত হয়েছে ।  কিন্তু স্যার ,  গল্প এখনও শেষ হয়নি ।  আমি কিছুদিন আগে কি করেছি জানেন ?  একজন দুর্বলচিত্তের হার্টের রোগীকে মওকামত পেয়ে ইউক্রেনিয়ান ম্যানিয়াকদের সেই ভিডিও ফুটেজটা তার কানে হেডফোন গুঁজে দিয়ে টানা একঘন্টা যাবৎ দেখিয়েছি ।  ফলাফল যা হবার তাই !  ওখানেই হার্ট এ্যাটাক করে মৃত্যু !  " এবার সবাই আস্থা ফিরে পায় আমার প্রতি ।  হাততালির পাশাপাশি উৎসাহব্যঞ্জক কিছু শব্দও খরচ করে তারা আমার জন্যে ।  স্বয়ং আমাদের প্রতিষ্ঠাতা এসে আমার পিঠ চাপড়ে দেন ।  গর্বে আমার বুক ভরে ওঠে ।  এ সংগঠনের ভেতর যে একাত্মতা দেখছি ,  তা আমাদের অনেক দূর নিয়ে যাবে ।   " নিখিল বাংলাদেশ সাইকো সমিতি "  দেশের মুখ উজ্জ্বল করবেই ।  চোখ ভরা স্বপ্ন নিয়ে আমি স্টেজ থেকে নেমে যাই ।  মধ্যাহ্নবিরতির পরে আবার নতুন করে সম্মেলনের কাজ শুরু হয় ।  সাখাঁ ভাই যথারীতি চমৎকার দক্ষতায় সব তদারক করতে থাকেন ।  তার দ্বিতীয় বক্তৃতা শুরু হল কেবল ।  এটা অনেক গুরুত্বপূর্ণ বক্তব্য ।  সংগঠনের ভবিষ্যত রূপরেখার বৃহদাংশই এখান থেকে উৎপন্ন হবে ।   " আমাদের প্রথম কাজ হবে সংগঠনের একটা ভৌত কাঠামো তৈরি করা ।  আমাদের নিজস্ব অফিস থাকবে সরকারী সনদপ্রাপ্ত ।  অফিসের কাজের জন্যে অনেক লোক দরকার হবে ।  আমাদের এখান থেকে অনেকেই যোগদান করবেন ,  এছাড়া কাগজে এবং অনলাইনে বিজ্ঞাপন দিয়েও লোক নেয়া হবে ।  অফিসের ভবনটি হবে আমাদের নিজস্ব ।  কোন ভাড়া করা দালান না ।  এ অনেক খরচান্ত ব্যাপার ।  তবে আমি ম্যানেজ করে নিতে পারবো ।  সরকারের উচ্চপর্যায়ের নেতাদের মধ্যে সাইকোর অভাব নেই ।  তারা আমাদের সবরকম সাহায্য করবেন স্বতপ্রণোদিত হয়েই ,  এ আশা অমূলক নয় ।  বিরোধীদলের নেতারাও এ ইস্যুতে অন্তত সরকারের বিরুদ্ধচারণ করবে না ,  এটা জোর দিয়ে বলা যায় ।  একটা ব্যাপার খেয়াল করে দেখেছেন কী ?  " সবাই উৎকর্ণ হয়ে থাকে কোন ব্যাপার সেটা জানার জন্যে ।  সাখাঁ ভাই তখন নিজের কন্ঠে ভর করা দুর্দমনীয় আবেগ সামলাতে ব্যস্ত ।  আমরা তাকে সময় দিই নিজেকে সামলে নেবার জন্যে ।  খুব বেশি সময় তিনি নেন না ।  আবেগঘন কন্ঠে বলেন ,   " এই আমরা ,  শুধুমাত্র আমরা সাইকোরাই পারি কোন ইস্যুতে সরকার এবং বিরোধীদলকে এক করতে ।  সাইকোবিহীন রাজনীতি কে কবে চিন্তা করতে পেরেছে ?  বিশেষ করে বানংলাদেশে ?  আজকালকার ছেলেমেয়েরা রাজনীতিবিমুখ ।  তারা ফেসবুকে  " আই হেইট পলিটিক্স "  বলে রাজনীতিকে এড়িয়ে গিয়ে ঢুলুঢুলু চোখে সারারাত লুতুপুতু গল্পে মজে থাকে ।  অথচ রাজনীতিই দেশের চালিকাশক্তি ।  আর তরুণেরা রাজনীতিতে না এলে দেশের সমৃদ্ধি হবে কী করে ?  বাংলাদেশের প্রেক্ষাপটে সাইকোইজমের গুরুত্বটা এখন বুঝতে পারছেন ?  আপনি ভাবছেন আপনি অগুরূত্বপূর্ণ কেউ ।  অবসর সময়ে কিছু খুন টুন করে ,  রক্ত ঝরিয়ে ,  বা অন্য কোন সৃজনশীল অপরাধী উপায়ে নিজের মনের খোরাক মেটান ।  আপনি বিচ্ছিন্ন ।  অবহেলিত ।  এমন কী ঘৃণিত !  অথচ আপনার ভেতর যে উচ্চতর অপরাধ দর্শন এবং নিস্পৃহতা রয়েছে ,  তার সাথে আমাদের দেশ পরিচালনাকারীদের মনস্তত্ত্বের অনেক মিল ।  তাই তো তারা একটা ভবন ধ্বসের ঘটনায় হাজারখানেক মানুষ মারা গেলেও নিস্পৃহ থেকে উচ্ছল হাসি দিয়ে ফটোসেশন করতে পারেন ,  অসার ঝাঁকুনি তত্ত্ব দিয়ে রসিকতা করে টেনশনটা নিউট্রালাইজ করার চেষ্টা করতে পারেন ।  তাই তো তারা লঞ্চডুবিতে মানুষ মারা গেলে ছাগল পালনের প্রতিশ্রূতি দিয়ে পুরো জাতির সাথে ট্রোলিং করতে পারেন ।  দেশ চালাতে হলে এরকম করতে হয় ।  চাপাতির কোপে মৃত লাশকে রাস্তায় রেখে দু পাশ থেকে তারা হ্যাঁচকা টান দিতে পারেন নিজেদের স্বার্থে ।  দেশের স্থিতিশীলতা বজায় রাখতে এসব করতে হয় ।  এসব করতে জানতে হয় ।  আমাদের ভেতর এসব গুণাবলী বেশ ভালোভাবেই বিদ্যমান ।  তাহলে আমরা কেন পারবো না দেশের উন্নয়নের স্বার্থে আমাদের মাঝে বিরাজমান নির্বিকার খুনী স্বত্তাকে শাসনযন্ত্রের সাথে সম্পৃক্ত করে এই ধারাকে আরো বেগবান করতে ?  আর যদি তা পেরে থাকি ,  আমরা কেন বিশেষ সুবিধে চাইবো না ?  কেন চাকুরিতে আমাদের জন্যে কোটা থাকবে না ?  কেন অবহেলিত দুঃখী সাইকোপ্যাথেরা মাসিক ভাতা পাবে না ?  বন্ধুগন !  অনেক হয়েছে নিভৃতযাপন ।  এবার অধিকার বুঝে নেবার সময় ।  আমাদের মাঠে নামতে হবে ।  আপনারা সাথ থাকছেন তো ?  "  দমবন্ধ করে শুনছিলাম আমি ।  উত্তেজনায় ঠোঁট কামড়ে ছিবড়ে বানিয়ে ফেলেছি ।  এত চমৎকার করে বলতে পারে কেউ ?  কে পারে এভাবে উদ্দীপ্ত করে তুলতে ?  হীনমন্যতায় ভোগা একজন কিশোর সাইকোর অন্তর্গত শক্তিকে এভাবে জাগিয়ে তুলতে কজন পারে !  শ্লোগানে শ্লোগানে মুখরিত এখন এ প্রাঙ্গন ।  খুব বেশি মানুষ না ,  কিন্তু শব্দের জোর সুস্পষ্টভাবে আমাদের প্রানশক্তির কথা জানিয়ে দিচ্ছে দ্ব্যর্থহীন কন্ঠে ।  স্বপ্নালু চোখে ভবিষ্যতের স্বপ্ন বুকে নিয়ে আমি সমাবেশস্থল ছেড়ে যাই ।   * সাখাঁ ভাই কাজের মানুষ ।  ফাঁকা বুলি আওড়ান না ।  অল্প সময়ের ভেতরেই তার প্রতিশ্রূত  " সাইকো ভবন "  গড়ে তুললেন সরকারী অনুদানে ।  বিরোধী দলও সরকারের এ কর্মকান্ডকে স্বাগত জানিয়ে বিবৃতি দিয়েছে ।  দেশাত্মবোধের চেতনায় উদ্বেলিত হয়ে আমাদের কর্মস্পৃহা বেড়ে গেছে শতগুণ ।  আমি একটা চাকরী পেয়েছি সাইকো ভবনে ।  কাজ টাজ তেমন কিছু না ,  দেশের সাম্প্রতিক সাইকো কাজকর্ম নিয়ে ডাটাবেজ বানানো ।  আমি একা করি না ,  আমাদের প্রায় দশজনের একটা দল আছে ।  প্রচুর শ্রম দিতে হয় ,  তবে কাজটাকে ভালোবাসি ।  সাইকো ভবনে কাজ করার বাসনায় অনেকেই সিভি পাঠায় ।  সেগুলো গুছিয়ে রাখার দায়িত্ব আমার ওপর বর্তায় মাঝেমধ্যে ।  কয়েকজনের সিভি দেখে হাসি পায় !  প্র্যানকটিকাল এক্সপেরিয়েন্সের জায়গায় লেখা থাকে ওয়ান মার্ডার বা ব্রুটাল গ্যাংরেপ ।  ডিটেইলসে গেলে দেখা যায় এগুলোর বেশিরভাগই মাদকতাড়িত অথবা ব্যক্তিগত শত্রুতার জন্যে ।  এগুলো তো সাইকো কর্মকান্ড না !  এগুলো রীতিমত ক্রাইম ।  এসব মাদকাসক্ত দুনিয়াদারী সর্বস্ব ক্রিমিনালকে ধরিয়ে দেয়া আমাদের নৈতিক কর্তব্য ।  তাদের ইনফরমেশন আমরা আইন প্রয়োগকারী সংস্থাগুলোর কাছে পাঠিয়ে দিই ।  কত বোকা লোকজন এভাবে ধরা খেয়ে যাচ্ছে আমাদের কাছে !  দেশের উপকারে এভাবেই কাজ করে যাচ্ছে নিখিল বাংলাদেশ সাইকো সমিতি ।  হুহ ,  সাইকো হতে চায় ক্রিমিনালগুলো !  সাইকো হওয়া যেন ছেলের হাতের মোয়া !  ভালো করে খুঁজে - ঘেঁটে দেখলে এদের মধ্যে এমনও অনেককে পাওয়া যাবে যারা জবরদস্ত কোন সাইক্রিয়াটিস্টের শরণাপন্ন হলে অনুশোচনায় ভুগে ফ্যাঁচফ্যাঁচ করে কাঁদতে থাকবে !  বিরক্তিকর ব্যাপার স্যাপার !  সরকারের আনুকূল্য এবং দয়াদাক্ষিণ্য প্রদান অব্যাহত রয়েছে ।  তাই কৃতজ্ঞতাবশত আমাদের মাঝেমধ্যে অফিসটাইম শেষে বাড়তি কিছু সরকারী কাজকর্ম করতে হয় ।  হয়তোবা একটা বস্তি উচ্ছেদ করে গার্মেন্টস বানানোর প্ল্যান আছে কোন সরকারী চামুন্ডার ।  বস্তিটায় আগুন জ্বালিয়ে নিশ্চিহ্ন করে দিতে হবে ।  তা এ কাজ তো কিছু টাকা দিলে গুন্ডা - বদমাশরাও করে দিতে পারে !  আমাদের তলব করা কেন ?  গুন্ডা - বদমাশদের সাথে আমাদের পার্থক্য আছে বলেই না ডাকা হয় !  তারা তা করে জীবিকার তাগিদে ,  আর আমরা করি মনের আনন্দে ।  পুড়ে কাবাব হয়ে যাওয়া হাড়গিলে শরীরের মৃত্যুপূর্ব চিৎকার অথবা নাক থেকে অবিরত সিকনি ঝরানো নোংরা বাচ্চাটার আকূল আর্তনাদ আমাদের মত করে কে আর পারে উপভোগ করতে ?  বিরোধী দলের কাজও করে দিই আমরা ।  হরতালের আগের রাতে কিছু গাড়ি পোড়ানোটা অত্যাবশ্যক ।  সেইসাথে পুড়ে অঙ্গার হয়ে যাওয়া মানুষ পেলে তো কথাই নেই !  আমরা খুব আগ্রহের সাথে ভরা বাস থামিয়ে কাউকে বের হবার সুযোগ না দিয়ে পেট্রোল বোমা ছুড়ে মারি ,  আর দেখি কার বোমায় কয়জন পড়ল !  খুবই চিত্তাকর্ষক ব্যাপার ।   * ইদানিং অফিসের কাজে এত ব্যস্ত থাকতে হয় যে আমার নিজস্ব পরিকল্পনা অনুযায়ী কাজ করা একদমই হয়ে ওঠে না ।  সমষ্টিগত ভাবে অবশ্য সাইকো কার্যক্রম চলছে ,  তবে ওগুলো তো ফরমায়েশী কাজ ।  ওখানে কোন সৃজনশীলতা নেই ।  কতদিন ধরে ভাবছি পাশের বাসার মেয়েটাকে একদিন ধরে এনে একটু কড়কে দেব ।  কড়কে দেয়া মানে গলা চেপে ধরে ধর্ষণ করে ফেলা না ।  ওগুলো ক্রিমিনালদের কাজ ।  আমার চিন্তাধারা অন্য ।  ভাবছি তাকে আমাদের বিশাল বাসার পরিত্যক্ত কোন রুমে ধরে নিয়ে গিয়ে আঁটকে রাখব চোখ বাঁধা অবস্থায় মাসখানেক ।  রুমটা হবে সাউন্ডপ্রুফ ।  সারাদিন সারারাত উচ্চ ভলিউমে Naked city ' র স্ক্রিমার গান  Bonehead চলতে থাকবে ।  এখানে উল্লেখ্য ,  মেয়েটি আবার বিশিষ্ট রবীন্দ্র সঙ্গীত অনুরাগী ।  আমি তার পায়জামার ভেতর ইঁদুর ঢুকিয়ে দিয়ে মজা দেখব ।  এরপর না হয় ধর্ষণ করা যেতে পারে ।  কিন্তু মেয়েটাকে বাগে পাওয়া যাচ্ছে না কোনভাবেই ।  কী যে করি !  তুলে নিয়ে এসে রেপ করে ফেলব নাকি ?  নাহ সেটা ক্রাইম হয়ে যাবে ।  আমাদের সরকার এটা পছন্দ নাও করতে পারে ।  গত কয়েকমাসের কর্ম অভিজ্ঞতা আমাক দেশ পরিচালনার খুঁটিনাটি কাছ থেকে দেখতে সাহায্য করেছে ।  তাই আমি এখন কোনকিছু করার আগে এর সাথে দেশের সংশ্লিষ্টতা ভাবি ।  কিন্তু এভাবে আর কত নিজেকে প্রবোধ দেয়া যায় !  কী একখানা মেয়ে !  আবার চোরাচোখে তাকায় !  আবার ফ্লার্ট করে !  ঠিক আছে দাঁড়াও ,  তোমার ফ্লার্ট করা বের করছি !  আমি আমার সহকর্মী কয়েকজনকে ফোন দেই ।  ব্যাপারটার সাইকোকরণ করা দরকার ।  একা ফাঁকা পেয়ে আমি একজন মেয়েকে রেপ করে বসতেই পারি !  সেটা একটা জঘন্য অপরাধ ।  কিন্তু দশজন মিলে গ্যাংরেপ করে ফেললে এবং অনাবশ্যক টর্চার করলে সেটা আর সাধারণ অপরাধ থাকবে না ।  এখানে উল্লেখ্য ,  আমাদের সঙ্গম করতে যে খুব ইচ্ছে করছে তা না ,  আমরা ঘৃণ্য নেশাদ্রব্য দ্বারাও তাড়িত নই ।  আমরা এই একটু হাত মকশো করার জন্যে একটা গ্যাংরেপ করব ।  আমার বন্ধুরা আসতে শুরু করে একের পর এক ।  দশজন সর্বমোট ।  আমাদের বিশাল আলিশান বাসায় একটা ফাঁকা কোণ খুঁজে নেয়া কোন কঠিন ব্যাপার না ।  এখন শুধু মেয়েটাকে পটিয়ে আমাদের বাসায় নিয়ে আসা !  আমি বারান্দায় দাঁড়িয়ে একটা সিগারেট ধরিয়ে তার দিকে আধা কামুক হাসির তীর ছুড়ে দিই ।  সেও দেয় পাল্টা ।  তার সাথে আমার কথা হয় প্রায়ই ।  বাসায়ও এসেছিলো কয়েকবার ।   - নতুন হোম থিয়েটার কিনেছি ।  মুভি দেখবা ?   - তাই নাকি !  কী মুভি ?   - ভিজুয়্যাল এফেক্ট সমৃদ্ধ কোন মুভি হলে বেশ ভালো হয় ।  লাইফ অফ পাই দেখা যেতে পারে ।  কী বল ?   - ইস !  আছে তোমার কাছে ?  আমার খুবই ইচ্ছা এটা দেখার ।  এক মিনিট দাঁড়াও ,  এখনই আসছি !  তারপর দশজন সরকারী কর্মচারী কর্তৃক একজন সপ্তাদশী নির্যাতিত এবং ধর্ষিত ।  বারবার বারেবার !  পালাক্রমে ।  তবে এটার বর্ণনা দেয়া ঠিক হবে না ।  অশ্লীল হয়ে যাবে ।  যৌনকর্মের বর্ণনা দিয়ে অশ্লীলতা নিরোধক আইনে ফেঁসে যাই আর কী !  ওটা হচ্ছে না ।  আমরা আইন মেনে চলা সুনাগরিক ।   * অফিসে তুমুল হট্টগোল চলছে ।  আমাদের বস ক্ষেপে আগুন হয়ে গেছেন ।  আমাদের দশজনকে সামনে পেয়ে সমানে ঝাড়ছেন ।   - তোমরা এটা কী করেছ ?  শেষপর্যন্ত ছিচকে ধর্ষকদের কাতারে নেমে গেলে !  ছি ছি ছি !  - স্যার .  .  . আমরা শুধুমাত্র ধর্ষণ করিনি ,  অনাবশ্যক টর্চারও করেছি ।  আর এটা স্রেফ কামনা মেটানোর ব্যাপার ছিলো না ।  নিভৃতে একটু ব্যক্তিগত সাইকোচর্চা .  .  .  - চুউউপ !  তার সিংহগর্জনের সামনে আমরা একেবারে চিমসে চুপসে যাই ।   - খুব বড় বড় কথা শিখে গেছো ,  তাই না ?  আমাদের রেপুটেশন একদম মাঠে মারা যাবে ।  তোমাদের নামে কেস করে দিয়েছে ।  এবং স্পষ্টতই এটা ধর্ষণের কেস ।  এটা অপরাধ ।  নিম্নমানের কাঁচা অপরাধ ।  এটাকে তোমরা উচ্চস্তরে নিয়ে যেতে পারো নি ।  তোমরা আইন মেনে চলা সুনাগরিক ,  যাও এখন জেল খাটো ।  আচ্ছা ,  সাধারণ ধর্ষণ আর সাইকো ধর্ষণের পার্থক্যটা ভুলে গেছ তোমরা ?   - আমরা তো সব ঠিকঠাক মতই করতে চেয়েছিলাম ,  কিন্তু .  .  . আমার আরো কিছু বলার ছিলো ,  কিন্তু বাঁধা পড়ে সদ্য নিয়োগপ্রাপ্ত মিডিয়া সেলের সম্মানিত প্রধান সুন্নী মাহার কন্ঠে ।  তার নিয়োগ নিয়ে আমাদের মধ্যে অসন্তোষ ছিলো ।  কারণ তার ভেতর কোন সাইকো উপাদান খুঁজে পাইনি আমরা ।  তারপরেও তিনি মিডিয়া সেলের প্রধান তাও আবার ফুলটাইম জব করেন না ,  অনারারি পদ ।  কিন্তু আমাদের বস সালাউদ্দীন খাঁ ওরফে সাখাঁ কোন কাঁচা কাজ করেন না ।  সুন্নী মাহার কথায় আমাদের ভুল ভাঙে ,   - আরে অত টেনশনের কী আছে !  বলে দিলেই হবে যে মেয়েটা সেক্সি ড্রেস পরে ঘোরাফেরা করছিলো ।  পরিমলের কেসে এরকম বলেছি তো আমি ।  একটা রিপোর্ট বানায়ে দেবো নে ।  টেনশনের কিছু নাই ।  ছোট্ট কয়েকটা বাক্য ,  অথচ কী ভীষণ শক্তিশালী !  এই বাক্যগুলোর ভেতর আছে ভিকটিমের তথাকথিত যন্ত্রণাকে বৃদ্ধাঙ্গুলি দেখান নির্বিকার সাইকো উপেক্ষা ।  ধর্ষিত হবার অবদমিত আকাঙ্খা ।  আর কী চাই !  সাইকো হতে সবসময় যে ভায়োলেন্স করতে হবে তা না ।  সেটাকে উপভোগ করার স্পোর্টিং মানসিকতাও থাকতে হবে ।  হ্যাটস অফ সুন্নী মাহা !  ইউ আর আ রিয়্যাল সাইকো !  * কিছু পজিটিভ রিপোর্ট এবং মুদ্রা চালাচালি এবং তোষামোদের পর ব্যাপারটা ধামাচাপা পড়ে গেলে নিখিল বাংলাদেশ সাইকো সমিতির কাজকর্ম আবার জোরেসোরে শুরু হয় ।  পত্রিকায় আকর্ষণীয় বিজ্ঞাপন ছাপা হয় ।   " সাইকো হোন ,  দেশ গড়ুন "   " সাইকো সমিতিতে যোগ দিয়ে জনগণ এবং সরকারের মেলবন্ধনকে দৃঢ় করুন "  বিডিজবসে টপরেটেড জবের জায়গায় আমাদের প্রতিষ্ঠান থাকবেই সবসময় ।  অফিসে সম্প্রতি একজন তরুণীকে নেয়া হয়েছে ।  কাজকর্ম তেমন কিছু পারে না ।  তাই সারাদিন বসে বসে সেলাই করে ।  সেলাই করে সে একটা অদ্ভুত সূচিকর্ম তৈরি করেছে ।  সরকার এবং  বিরোধীদলকে দাবা বোর্ডের সাদা রাজা আর কালো রাজা বানিয়েছে আর মাঝখানে আমাদের সাইকো সমিতিকে উভয়দলীয় লাল রঙা মন্ত্রী হিসেবে চিহ্নিত করে সংযোগ করেছে সূতো দিয়ে ।  বেশ বানিয়েছে ।  টানলে ছেড়ে না ।  মেঝেতে কিছু ভাঙাচোরা সৈন্য পড়ে ছিল ।  তার হাতে ওগুলো তুলে দিয়ে বললাম ,   - এগুলোও কাজে লাগাতে পারো ।  এগুলো হল ,  উমম .  .  .  মনে কর জনগণ ।   - দরকার নেই ।  সে সংক্ষিপ্ত উত্তর দিয়ে আবার কী যেন বোনা শুরু করে ।  আমারও তাই মনে হয় ।  দরকার নেই তাদের ।  আমিও কাজে ডুবে যাই ।  নিখিল বাংলাদেশ সাইকো সমিতি অভীষ্ঠ লক্ষ্যের দিকে এগিয়ে যেতে থাকে দুর্বার গতিতে ।  






ঘুমিয়োনা দীপ্তিময়ী

দীপ্তিময়ী , এই দীর্ঘ চিঠিটা ঠিক কী উদ্দেশ্যে তোমাকে লিখছি জানি না ।  তোমার আর আমার মাঝে অবিশ্বাসের দেয়াল দাঁড় করিয়েছিলো প্রবঞ্চক হৃদকর্মীরা ।  আমরা শীতলতার সওদা করেছি হিমপাখিদের বুকের ভেতর থেকে ।  আমার স্পর্শে তোমার হিরকসূর্যমুখী দেদীপ্যমনতা ম্লান হতে হতে নিভু নিভু কুপিবাতির মত হয়ে গিয়েছিল ।  তারপরেও কেন লিখছি তোমায় ?  কিসের আশায় ?  তুমি আবার জোনাক হবে ?  গোলাপ হবে ?  চড়ুই হবে ?  আমার জোনাকবাতি ,  গোলাপদানী ,  আর চড়ুইরেডিও সব হারিয়ে গেছে ।  এখন আমি কালান্তক অন্ধকারে নিমজ্জিত ।  নিঃশ্বাস নিতে গেলে ভক করে ফুসফুসের ভেতর ঢুকে যায় হৃৎপিন্ডের পচে যাওয়া কুচি কুচি ধ্বংসপিন্ড ।  তোমার কন্ঠ শুনতে চাইলে নিরন্তর নিরীখকারী বাজপাখিরা এসে কানের ভেতর ঠোকড়াতে থাকে ।  যেদিন তুমি পুরোপুরি নিভে যাবার আগে জ্বলে উঠলে অনন্ত নক্ষত্ররাজীর সমস্ত আভা নিয়ে ,  সেদিন তোমাকে স্পর্শ করতে গিয়ে আমি হাত পুড়িয়ে ফেলেছিলাম ।  তারপর থেকে স্পর্শ - গন্ধহীন পিচুটে জীবনে অভ্যস্ত হয়ে গিয়েছি ।  রাতের পর রাত কেটে গেছে তারাহীন বন্ধ্যা আকাশ দেখে ।  নির্মোহ সত্যের মত শৈত্যপ্রবাহ এসে ভাসিয়ে নিয়ে যেত ভালোবাসাহীন সরোবরে ।  সেখানে আমার ভুলগুলো সাঁতরে বেড়াত পিরানহা মাছের মত হিংস্র হয়ে ।  আমাকে দংশন করত ।  দেখ আমার শরীরে অজস্র ক্ষতচিহ্ন অনুযোগহীন ,  নত হয়ে আছে লজ্জাবতী গাছের মত ।  আমি লজ্জিত আমার ভুলের জন্যে ।  না ,  তোমার দৃষ্টি আকর্ষণের জন্যে আমার এই ক্ষতবিক্ষত শরীর উদোম দেখাব না ।  করুণাপ্রার্থী হবার যোগ্যতাও যে হারিয়ে ফেলেছি যেদিন তোমাকে প্রথম আঘাত করলাম ,  রক্ত ঝরালাম তোমার শরীর থেকে মদোন্মত্ত অবস্থায় ।  এর আগেও আমার উদ্দাম ,  বেপরোয়া জীবনের রাশ টানতে গিয়ে তোমাকে হড়কে পড়ে আঙুল ভাংতে হয়েছে ।  অবিশ্বাসের দেয়ালে মাথা ঠুকে যাবার সময়টাও কাছাকাছিই ছিল ।  তুমি শীতল হতে থাকলে ।  তোমার দীপ্তি কমতে লাগলো ।  আর আমি তখন বোকার মত এতসব কিছু খেয়াল না করে পঙ্কিলতার অশ্বারোহী হয়ে চড়া দামের টিকিট কেটে এ্যামিউজমেন্ট পার্কে ঘুরে বেড়াচ্ছিলাম ।  একবার ,  বেশ অর্থকষ্টে পড়েছিলাম ।  কী করব খুঁজে না পেয়ে তোমার কাছে এলাম ,  স্পর্শ করলাম ।  তখন ছিল উজ্জ্বল সূর্যালোকিত দিন ।  তখন ছিল চৈতালী বাতাসের আনন্দমুখরতা ।  আর আমার ছোঁয়ায় তোমার দীপ্তিময়ী হওয়াটাতো প্রত্যাশিতই ছিল !  সেদিন আমি অবাক চোখে তাকিয়ে দেখলাম তোমার দীপ্তিহীনতার সাথে সুন্দর পরিপার্শ্ব কিভাবে বদলে গেল !  শুকনো ,  ঠান্ডা তোমার হাত ধরে আমি স্মৃতির ট্রেনে চড়ে চলে গেলাম ভালোবাসার উৎসমুখে ,  বিভ্রান্ত যাত্রীর মত .  .  .  তুমি ছিলে রোদ্দুরের মত আলোকিত ,  আমি ছিলেম ছায়ার গ্যাসবেলুন ।  অস্তিত্ব খুঁজে বেড়াতাম এর ওর কাছে ,  একসময় তারা নিজেরাই অস্তিত্বহীন হয়ে যেত ।  ছায়াদের নিজস্ব শারীরিক অবয়ব নেই ,  তারপরেও তারা ক্লান্ত হয় ,  ভীষণ ক্লান্তি তাদের কাঁদায় ।  কান্নাকে আমি একটা হাস্যকর রসিকতা মনে করতাম ।  ছায়ার গ্রাসে হারিয়ে যাচ্ছিল আমার সব রঙ ,  অনুভূতি ।  আমি আবিস্কার করলাম ,  আমি আর কাউকে ভালোবাসতে পারবো না ।  ভালোবাসার মিহিবুনটে গড়া আচ্ছাদন কুটকুট করে কামড়াতে থাকলাম পেটুক ইঁদুরের মত ।  অপোনুভূতির ভাঁড়ারঘরে এভাবে বেশ কাটছিল দিন ।  হঠাৎ একদিন সুড়ঙ্গ বেয়ে আলো ,  হঠাৎ আমার অন্ধ হল চোখ তোমার আগমনযানের সম্মুখবাতির তীব্র আলোকছটায় ।  এত আলো ,  এত আলো !  ভূবন ভরা আলো ।  ভালোবাসা যেন আমার ওপর ভরসা করতে পারলো আবার ।  আমি শুধোলাম ,   " ভালোবাসা ,  এ কোন ভরসায় আবার তুমি ডাকছো আমায় ?  " এসব প্রশ্নের কোন উত্তর হয়না ।  তোমার দেয়া আলোকচুম্বন আমার ছায়াশরীরের জমিনে প্রবল অনুভূতির বীজ রোপন করে দিল ।  ভালোবাসা নামক বহুল ব্যবহৃত একটি স্ল্যাংকে আমার প্রথমবারের মত শূদ্ধতম শব্দ মনে হল ।  প্রথমে ভেবেছিলাম যে এ অনুভব সাময়িক ।  সময়ের সাথে সাথে উবে যাবে ,  উড়ে যাবে ।  কিন্তু রৌদ্রময়ীর বুনে দেয়া শেকড় এমনভাবে ছড়িয়ে পড়েছিল ,  যে আমার আর যাবার কোন পথ ছিল না .  .  . আমাদের চলার পথে কোন প্রতিকূলতা ছিল না ।  ছিলো না কোন সামাজিক বা পারিবারিক বিধিনিষেধ ।  আকাশ থেকে খসে পড়া উজ্জ্বলতম তারা ,  রৌদ্রময়ী ,  তুমি তোমার সব আলো গচ্ছিত রাখলে আমার কাছে ।  আমার সংস্পর্শ পেলেই কেবল অনুভবের অনুরনন ঘটত তোমার শরীরে ,  এক অদ্ভুত সুন্দর আভায় তুমি দীপ্তিময়ী হয়ে উঠতে ।  আগের মত রোদচঞ্চল প্রখর এবং প্রবল রৌদ্রময়ী না ,  স্নিগ্ধ এবং কোমল হয়ে উঠেছিলে তুমি ,  আমার দীপ্তিময়ী !  আর আমি জেনেছিলাম ,  এই মৃদু আলোতে মোহগ্রস্থ আত্মহত্যাপ্রবণ পোকাদের মত বারবার ,  আজীবন ছুটে আসা ,  পুড়ে যাওয়াই আমার নিয়তি ।  কে জানতো একদিন সব আলো নিভে যাবে ,  সব উষ্ণতা উবে যাবে !  এই চিঠিটা লিখতে গিয়ে বারবার মনে পড়ছে আমাদের প্রতিটা রিক্সাভ্রমণ ,  চাকুরির লিখিত পরীক্ষা শেষে তোমার জন্যে মহিলা কলেজের গেটে দাঁড়িয়ে থাকা আমি ,  পহেলা বৈশাখে নাগরদোলায় চড়া ,  পুতুলনাচ ,  শীতের বিকেলে হ্রদের ধারে বসে অস্তাভা দেখা ।  বিকেলের বিদায়ী সূর্যটা আমার স্পর্শে তোমার দীপ্তিময়ী হয়ে ওঠা দেখে রঙ বিনিময় করতে চাইতো ।  তখন ছিলো সূর্যের দিন ।  আর এখন !  তুমি বরফের তুলট চাদর গায়ে দিয়ে শুয়ে আছো কোন মেরুপ্রদেশে ।  আমি চকমকি পাথর হাতে নিয়ে তোমার পিছু ছুটছি ,  একটু আলোর জন্যে ,  একটু আভার জন্যে ,  তোমায় খুঁজে পাচ্ছি না আমি ,  খুঁজে পেলেও যে আলোকসংযোগ সফল হবে তা বলা যায় না ।  আমি খুঁজছি তোমায় ,  তোমার আলো অনেক আগেই পরাভূত হয়েছিল আমার ছায়ার কাছে ,  তমসার কাছে ।  বুঝতে বড্ড দেরী হয়ে গিয়েছিলো ।  তারপরেও বুঝতে পেরেছি তো !  এ্যামিউজমেন্ট পার্ক থেকে সর্বস্ব খুইয়ে আসার পর তোমার শীতল তিরস্কার এখনও কানে বাজে ,   - এমন কর না ,  এমন কর না !  আমার আলো নিভে যাচ্ছে ।  আমি শীতল হয়ে যাচ্ছি ,  আমাকে ছুঁয়ে দেখ ! ছুঁয়ে দেখেও কোন পরিবর্তন আমি টের পেতাম না ।  তখন তরল গরলের পরিক্রমায় আমি উত্তপ্ত এক রঙমহল দেখতাম চোখের সামনে ।  বলপ্রয়োগ করে প্রবেশ করতে গিয়ে ভেঙে পড়ত মহলের পিলার ,  খসে পড়ত পলেস্তারা ,  ক্ষয়ে যেত রঙ ।  আর এভাবেই দূরত্ব আর শীতলতার সন্ধিতে তুমি রঙ হারাতে ।  আমি ক্ষেপে উঠতাম ,   - এত লুতুপুতু হইস কেন তুমি ?  কিছু হইলেই খালি ফ্যাচফ্যাচানি !  আমার মত রেকলেস পাঙ্ক সুপারস্টারের সাথে থাকতে হৈলে তোমাকেও উদ্দাম হতে হবে ।  সাইকোডেলিক সেল্ফ স্যাডিস্ট হতে হবে ।  তরলিত অবস্থায় নিজের সম্পর্কে এমন হাস্যকর ভুল ধারণা নিয়ে আমি তোমাকে আঘাত করতাম ।  তোমাকেও আহবান করতাম পাল্টা আঘাত করতে ।  তুমি পারতে না ।  পরেরদিন তোমার হাতে প্লাস্টার করতে ডাক্তারের কাছে যেতে হয়েছিলো ।  তুমি আমাতে বুনে দিয়েছিলে আলোর চারা ,  বিনিময়ে আমি তোমাকে দিয়েছিলাম অবিশ্বাসের ঋণ ।  যা তুমি কোনদিন পরিশোধ করতে পারবে না আমি জানি ।  আমার স্বেচ্ছাচারী জীবনের প্রতি হতাশ হয়েও তুমি বারবার আমার কাছেই ছুটে আসতে ।  রঙ ফিরে আসতো আবার ।  তুমি দীপ্তিময়ী হয়ে উঠতে ।  কিন্তু একদিন আমার কাছে আসতে গিয়ে ভীষণ চোট পেলে অবিশ্বাসের দেয়াল দ্বারা বাধাগ্রস্থ হয়ে ।  তুমি অবিশ্বাসী চোখে তাকিয়ে থাকলে অবিশ্বাসের দেয়ালের দিকে ।  আমি তখন নিষ্প্রদীপ সময়ের ভুলের সরণী থেকে কেবল ফিরেছি অপ্রকৃতস্থ হয়ে ।  সেই পাথর দেয়ালের চরম আঘাতে তোমার রক্ত ঝরেনি একটুও ।  অশ্রূ ঝরেছিলো শুধু । এরপর শীতকাল এলো ।  বড় দীর্ঘস্থায়ী এক শীতকাল ।  শীত থেকে রক্ষা পেতে আমি বেশ ভালোরকম প্রস্তুতি গ্রহণ করলাম ।  দেরাজে ভরে রাখলাম অনলপানীয় ,  শীতের অব্যর্থ ওষুধ !  কিন্তু তুমি ক্রমশ কাবু হতে থাকলে শীতে ।  তোমার কোন প্রস্তুতি ছিলো না ,  উপরন্তু আমার প্রস্তুতিগুলো তোমাকে বরফকন্যায় পরিণত করতে থাকলো ।  তুমি খুব ক্লান্ত এবং নির্জীব কন্ঠে বললে ,   - আমি তোমাকে আগেই বলেছিলাম ,  এমন করোনা আমার সাথে ।  আমি যে পাল্টা আঘাত দিতে জানি না !  তার চুল থেকে বরফকূচি সরাতে গিয়ে মাথার খুলি প্রকাশ্যে দেখতে পেরে আমি আতঙ্কিত হয়ে উঠি ।  আমার মধ্যে জাগ্রত হয় পুরোনো এক ভয় ,  গেড়ে বসে .  .  . প্যানিক এ্যাটাক .  .  .  " এটি একটি অত্যন্ত ভয়ানক মনোশারীরিক দূরাবস্থা ,  যাতে আক্রান্তের মনে হবে যে সে মারা যাচ্ছে ,  তার হার্টবিট লাফিয়ে ১৫০ / ২০০ হয়ে যাবে ,  মনে হবে যে সে বাস্তব জগৎ থেকে বিচ্ছিন্ন হয়ে যাচ্ছে ,  ব্রেইনে এলোপাথারি ইলেকট্রিক সিগন্যালগুলি জানাবে যে সে পাগল হয়ে যাচ্ছে ,  প্রভৃতি .  .  .  "  আমার এই রোগটা ছিলো ।  অনেকদিন আগে একবার হয়েছিলো ,  তারপর কয়েকবার মাথাচাড়া দেয়ার চেষ্টা করেও সুবিধে করতে পারেনি ।  কিন্তু দীপ্তিময়ীর চোখের তারায় আমার নির্ভরতার ধ্বংসলিপি ,  তার মস্তিষ্কে উন্মাদীয় খুলিলিপি পড়তে পেরে আমি আবারও আতঙ্কগ্রস্থ হই ।  প্যানিক ওয়েভ আসতে থাকে একটার পর একটা ।   " এর থেকে পরিত্রানের উপায় ,  নিয়মিত ব্যায়াম করবেন ,  নিজেকে বিভিন্ন কাজে ব্যস্ত রাখবেন ,  মেডিকেশন - ব্রোমাজিপাম .  .  .  "  ফাক ইট !  সেই ধুসর শীতকালে কোনকিছুই আমাকে সাহায্য করতে পারেনি দীপ্তিময়ী তোমার সংস্পর্শ ছাড়া ।  আমি বারবার আতঙ্কগ্রস্থ হতাম ,  বারবার তোমার বুকে মুখ গুঁজে দিয়ে আশ্রয় প্রার্থনা করতাম ,   তুমি তোমার ঠোঁট থেকে বরফকুচিগুলো সরিয়ে আমাকে নির্ভরতার প্রতিশ্রূতি দিত ।  ধীরে ধীরে আমি সুস্থ হয়ে উঠলাম ,  এবং পুনরায় আগ্নেয় তরলের কাছে ফিরে গেলাম ।  নিজেকে আমার আবারও রেকলেস রকস্টার কবি প্লেবয় ইত্যাদি মনে হতে থাকলো ।  আর তোমার থেকে সবকিছু শুষে নেবার পর তা মনে হতে লাগলো বোরিং আর ডাম্ব ।  এবার আমি তোমাকে চরমতম আঘাত করলাম বিভ্রান্তি তরলের চরমতম দশায় উপনীত হয়ে ।  তোমার নাক বেয়ে দরদর করে রক্ত বেরুতে লাগলো ,  তোমার গলায় আমার হাতের দাগ বসে গেল ।  এবং সোল্লাসে অনুভব করলাম যে তারপরেও তুমি আমারই আছো !  অবশ্য স্রেফ থাকা আর পাশে থাকা ,  এই দুটো ব্যাপারের মধ্যে পার্থক্য বুঝতে দেরী হয়ে গিয়েছিলো আমার ।  বিলম্বিত উপলদ্ধিটা আগেও হয়েছিলো ,  উল্লেখ করেছি চিঠিতে ।  আমি খুঁজতে বেড়িয়েছিলাম তোমাকে কিন্তু বেশিদিন উৎসাহ থাকেনি ।  ক্ষান্ত দিয়েছিলাম অল্পতেই ।  তারপর যখন দেখলাম ,  তোমার মলিন মুখমন্ডলীতে আমার মানচিত্র পুরোটাই ,  যখন দেখলাম ,  তোমার নির্জীব চোখের তারায় আমার জন্যে এখনও কিছু অবগুন্ঠিত আকুতি রক্ষিত আছে , তখন সিদ্ধান্ত নিলাম ,  শেষ চেষ্টা একটা করতেই হবে ।  তোমাকে আবারও আমি দীপ্তিময়ী করে গড়ে তুলব ।  সৌরছাঁচ দিয়ে ছেকে তুলবো তোমার বরফকূচিসমূহ ।  নিজেকে আর কাল্পনিক রকস্টার ,  প্লেবয় আর লেখক ভাববো না ।  চিঠিটা লেখার শুরুতে মনে হচ্ছিল এর কোন অর্থ নেই ।  শেষের দিকে এসে মনে হচ্ছে এর থেকে অর্থবোধক আর কিছু আমি লিখিনি ।  তোমার জন্যে একটা লিরিক ,  এটাতে সুর করলেই প্রস্ফুটিত হবে তোমার রঙ ,  আলো ,  অক্ষর ,   " ঘুমিয়েছো দীপ্তিময়ী ? রাত এখন বেজে সাড়ে তিনক্লান্তিকে করে বিজয়ীনিয়েছো কটা রিলাক্সিন ? ঘুমচোখে তাকাও যদিকতদূর দেখতে পারো ? দেখো আমার ঘর অবধিতমসা কাটাতে পারো ? অনেক হল আঁধারবিলাসছুড়ে ফেলো তিমিরচাদরচোখে দেখো ,  কী অভিলাষ ? আমাকে দাও আলোকআদর ! স্পর্শিত অহংকারেতোমার ওই মুখের জ্যোতিদেখে চলি রাতকাবারেঈর্ষাতে কে করে ভ্রুকুটি ! ঘুমিয়োনা দীপ্তিময়ীরাত কেবল বেজে সাড়ে তিন ! ভালোবাসা হোক বিজয়ীভালোবেসে যাও প্রতিদিন .  .  .  "   * ভালোবাসা আমাকে কোন ভরসায় যেন ডেকেছিলো আবার !  ক্লান্ত ,  ভ্রান্ত আমাকে ।  আর আমি জেনেছি ,  ভালোবাসাকে অবজ্ঞা করার মত শক্তিশালী আমি না ।  যদিও অপজীবনের অপচ্ছাসে প্লাবিত হয়েছে আমার দীপ্তাঞ্চল ।  তাতে কী !  দীপ্তিময়ী এখন তার কর্মস্থলে ।  আমি চিঠিটা সেই ঠিকানায় গিয়ে পোস্ট করে আসব ।  হঠাৎ পাওয়া এই চিঠি বা কনফেশন যাই বলি না কেন ,  পেলে পরে তার গাল একটুও রক্তিম হবেনা ?  দীপ্তি ছড়াবে না ?  না ছড়িয়ে পারবে ?  জানি আমার হাতে লেগে আছে রক্তের দাগ ,  অবিশ্বাসের চাড়া ,  জানি আমি নেহায়েৎ স্বার্থপরের মত তার দ্বারস্থ হয়েছিলাম প্যানিক ডিজঅর্ডারের সম্মুখীন হয়ে ।  কিন্তু এও জানি দীপ্তিময়ীর দীপ্তিউৎস একমাত্র আমিই ।  আর কেউ না ।  একবার অন্তত সব উল্লাসসন্ত্রাস আর বিনোদেনকেন্দ্র রহিত করার প্রতিশ্রূতি দিয়ে তার কাছে ফেরার প্রতিশ্রূতি আমি দিতেই পারি ।  আমি জানি এটা দীর্ঘ এক প্রক্রিয়া এবং আমি আবারও বিগড়ে যেতে পারি ।  তাতে আবারও সবকিছু নতুন করে শুরু করার প্রয়োজন হতে পারে ।  হোক ! আমার জীবনে একমাত্র সেই এমন জন ,  যার জন্যে সবকিছু নতুনভাবে শুরু করতে আমার বিন্দুমাত্র আপত্তি নেই ।  দীপ্তিময়ী ,  ঘুমিয়োনা দীপ্তিময়ী ! 






চক্ষে আমার তৃষ্ণা

  " আপনাকে তিনটে বিকল্প দেয়া হবে ।  এর মধ্যে থেকে যেকোন একটি বেছে নিতে পারবেন ।  বিকল্প তিনটি হল ,  সঙ্গীত ,  চলচ্চিত্র এবং গ্রন্থ ।  যেকোন একটি বেছে নেবার পরে সেটির আয়ুস্কাল সম্পর্কে আপনাকে জানিয়ে দেবে আমাদের উচ্চতর কর্তৃপক্ষ ।  মনে রাখবেন ,  বেছে নেয়া বিষয়টির উপভোগ্যতার সাথে আপনার আয়ুস্কাল প্রত্যক্ষভাবে জড়িত থাকবে ।  যেমন ,  আপনি যদি নির্বাচন করেন  " চলচ্চিত্র "  এবং আমাদের পরবর্তী সভার সিদ্ধান্ত অনুযায়ী চলচ্চিত্রের উপভোগ্যতার কাল  ' ১০ '  নির্ধারণ করা হয় ,  সেক্ষেত্রে আপনি আপনার নির্বাচন পরবর্তী সময়ে আর সর্বোচ্চ দশটি চলচ্চিত্র উপভোগ করতে পারবেন ।  যদি দুইদিনেই দশটি দেখে ফেলেন ,  তাহলে আপনার আয়ু হবে দুইদিন ।  আর যদি মনস্থির করেন যে বাকি জীবন আর কোন চলচ্চিত্র উপভোগ করবেন না ,  অথবা নয়টি চলচ্চিত্র দেখার পরেই ক্ষান্ত দেবেন ,  তাহলে স্বাভাবিক আয়ুস্কাল পাবেন ।  আমরা আপনার সুস্থ এবং নিরাপদ জীবনের জন্যে সমস্ত সুব্যবস্থা করব ।  শৈল্পিক অনাচার বন্ধ করে একটি বাস্তবসম্মত এবং উৎপাদনশীল পৃথিবী তৈরি করতে আপনার অবদান আমাদের একান্তই কাম্য ।  অধিবাস্তব পঙক্তি ,  লেন্স - ননসেন্স ,  আর তুলির আঁচড় দিয়ে যারা পৃথিবীর মানুষকে মোহগ্রস্থ ,  আমরা বলব  ' বিভ্রান্ত '  করে অন্য পৃথিবীর স্বপ্ন দেখাতো ,  উদ্ভট চিন্তার অনুৎপাদনশীল সেসব মানুষ এবং তাদের প্রশস্তিকারীদের হত্যা করা হয়েছে ।  আপনাকে বাঁচিয়ে রাখাটা অবশ্য আমাদের পরিকল্পনারই অংশ ।  এখন প্রশ্ন উঠতে পারে ,  কেন আপনাকেই বেছে নেয়া হল ।  একজনকে বাঁচিয়ে রেখে আমাদের পরিকল্পনার সাফল্যের সাক্ষী করে রাখা ,  ব্যাপারটা এভাবে ভাবতে পারেন ।  যাই হোক ,  আর কিছুক্ষণের মধ্যেই আপনার কাছে পৌঁছে যাবে বিষয়ের তালিকা ,  আপনি যেকোন একটি বেছে নেবেন ।  আপনাকে আনন্দের সাথে জানানো হচ্ছে যে ,  শেষ মুহূর্তের সিদ্ধান্তে আপনাদের তথাকথিত শিল্পকলার আরো কয়েকটি শাখা যোগ করা হয়েছে ,  এবং উপভোগ্যতার মান নির্ধারণ করা হয়েছে ।  আর তা হল দশ ।  আপনি জীবদ্দশায় সর্বোচ্চ আর দশটি বই পড়তে পারবেন ,  অথবা দশটি চলচ্চিত্র দেখতে পারবেন ,  অথবা দশটি গান শুনতে পারবেন ,  অথবা দশটি চিত্র দর্শন করতে পারবেন ।  বেছে নিন ।   "  
  * 
আমি বেছে নিয়েছিলাম চলচ্চিত্র ।  শিল্পবিরোধী অভ্যুত্থান হয়ে গেলো কিছুদিন আগে ।  সারা পৃথিবী জুড়ে চলল নির্মম হত্যাযজ্ঞ ।  যাদের হাতের ছোঁয়ায় কাগজে তৈরি হত শব্দঅরণ্য ,  সেলুলয়েডে অনুভূতির চলমান দৃশ্যকল্প তৈরি হত তাদেরকে হত্যা করা হয়েছে ।  হত্যা করা হয়েছে চিত্রশিল্পী ,  ভাস্কর ,  সুরস্রষ্টা ,  গায়ক ,  অভিনেতা ,  জাদুকর সহ সবরকম শিল্পচর্চাকারীকে ।  শুধু তাই না ,  যারা তাদের অনুরাগী ছিল ,  বিদগ্ধ সমঝদার বা উন্মাদ ভক্ত ,  সকলকেই এই বিশাল হত্যাযজ্ঞের আওতায় আনা হয়েছে ।  কোন সমন না ,  পূর্বসতর্কতামূলক বাণী না ,  আচম্বিতে তারা হামলা করে একেবারে নিকেশ করে দেয় সকল শিল্পানুরাগীকে ।  সামান্যতম প্রতিরোধ করার সুযোগ পায়নি কেউ ।  কারণ তাদের বেশিরভাগই বুঁদ হয়েছিলো নতুন সৃষ্টির অন্বেষায় অথবা উপভোগে ।  তারা প্রস্তুত ছিলোনা ,  অবশ্য প্রস্তুতি থাকলেও কদ্দুর কী করতে পারতো তা নিয়ে ঘোর সন্দেহ !  তারা সৃষ্টি করতে জানতো কেবল ,  ধ্বংস না ।  পৃথিবীতে গান - গল্প - সিনেমা এসব পছন্দ করে না এমন মানুষ কয়জনা ?  কিন্তু আক্রমণকারী দলের লক্ষ্যবস্তু ছিলো তারাই ,  যারা এসবকে জীবনের অঙ্গ মনে করে ।  যাদের কাছে শিল্পের জন্যে জীবন ,  জীবনের জন্যে শিল্প না ।  আক্রমণকারীদের সাথে পরবর্তী সংক্ষিপ্ত আলাপে আমি জানতে পারি ,  তাদের এই অতি ভাবপ্রবণ মানসিকতাকে পৃথিবীর উন্নতির জন্যে অন্তরায় বলে মনে করে তারা ।  সেজন্যে বৈষয়িক জ্ঞানহীন সেসব মানুষ নামক আপদকে পৃথিবী থেকে নিশ্চিহ্ন করার সৎকর্মের গুণে তাদের মুখে আত্মপ্রসাদের হাসি ফুটে ওঠে ।  বাকি ছিলো যারা ,  যাদের কাছে শিল্প এবং সৃষ্টি দৈনন্দিন জীবনের সময় কাটানোর উপলক্ষ্য মাত্র ,  তাদেরকে একটি সমন ধরিয়ে দেয়া হয় এবং তাতে বর্ণিত থাকে শিল্পবিহীন জীবন মানুষকে কীভাবে পরিপূর্ণ করে তুলতে পারে ।  সেইসাথে হুমকিও দেয়া হয় তাদের কথামত না চললে পরিণতি কেমন হতে পারে ।  এই দলটাকে তারা খুব সহজেই কব্জা করে নেয় ।  তারা সানন্দে একটি প্রত্যয়ন পত্রে স্বাক্ষর করে প্রতিজ্ঞাবদ্ধ হয় যে ,  আর কখনও তুলিজাত ,  কলমজাত ,  অথবা ক্যামেরাজাত এমন কিছু উপভোগ করবে না যা তাদের মনকে ক্ষতিকর আবেগ দ্বারা উদ্বেলিত করতে পারে ।  অবশ্য সে সুযোগও ছিলো না ,  কারণ পৃথিবী থেকে সমস্ত শিল্পকর্ম ধ্বংস করে ফেলা হয়েছিলো ।  অল্প কিছু রেখে দেয়া হয়েছে এক্সপেরিমেন্টের জন্যে ,  যার সাথে সৌভাগ্য বা দুর্ভাগ্যক্রমে আমি জড়িত হয়ে গেছি ।  আক্রমণকারী এবং বেঁচে যাওয়া মানুষদের যৌথ তদারকিতে আছি এখন ।  বেঁচে যাওয়া দলটি অল্প সময়ের মধ্যেই বেশ মানিয়ে নিয়েছে আক্রমণকারীদের সাথে ।  তাদের মধ্যে থেকে নির্বাচিত শিল্পবিনাশী দলটি হাতে মারণাস্ত্র নিয়ে টহল দেয় আমার চারপাশে ।  অন্যেরা কাজে লেগে গেছে কলকারখানা ,  অফিস এবং ফ্যাক্টরিতে ।  আক্রমণকারীদের আশ্বাসে নতুন উদ্যম ফিরে পেয়েছে তারা ।  অপ্রয়োজনীয় আবেগ বিবর্জিত উন্নততর পৃথিবীর স্বপ্নে বিভোর ,  যেখানে সমস্ত ভাবপ্রবণতাকে পেশী এবং গ্রন্থিতে প্রবাহিত করে কর্মশক্তিতে রূপান্তরিত করা হবে ।  শিল্পীদের গোরস্থানে কলকারখানার বাৎসরিক উন্নয়নের বিবরণ পেশ করে অনুষ্ঠিত হবে আনন্দমেলা ।  যা ইচ্ছে করুক তারা ,  সেসব দেখার জন্যে আমি এক বছর বেঁচে থাকলে তো !  আমার জীবন এখন দশটা সিনেমা দেখার মোট সময়কালের সমান ।  স্বাভাবিকভাবে সবকিছু চললে দশটা সিনেমা দেখতে আমার সর্বোচ্চ সময় লাগতো এক সপ্তাহ ।  কিন্তু এটা স্বাভাবিক সময় না ।  আমাকে সিনেমা দেখার সময় নিজের আয়ু বন্ধক রাখতে হবে একটু একটু করে ।  অবশেষে অপরিশোধের দায় নিয়ে আমি মারা যাবো ।  কার এত দায় পড়েছে এত হিসেব করতে ?  যেখানে মন মাতাল করা সুর নেই ,  বিষাদরাতের সঙ্গী হিসেবে প্রিয় পঙক্তিরা নেই ,  মন ভালো করার জন্যে ত্রিরত্নের নৌবিহারের সময়কার হাস্যকর কর্মকান্ড পাঠের সুযোগ নেই ,  হাতে আছে গুটিকয়েক সিনেমা আর পুষ্টিকর খাদ্য ।  এই বেঁচে থাকাকে আমি অস্বীকার করি ।  যত তাড়াতাড়ি এর যতি টানা যায় তত ভালো ।  
 তারা আমাকে প্রতিশ্রুতি দিয়েছে ,  আমার আকাঙ্খিত যেকোন চলচ্চিত্র সরবরাহ করা হবে । 
 মনের মধ্যে মৃত্যুচিন্তা ছাপিয়ে তোলপাড় তুলেছে এখন সম্ভাব্য ওয়াচলিস্ট ।  কত কী দেখার আছে বাকি !  ফেলেনির নাইট অফ ক্যাবিরিয়াতে গণিকার চরিত্রে তার সহধর্মীনি জিওভান্নি ম্যাসিনি কেমন করেছে ?  রাতের রোমের রাস্তায় সে কি ভালোবাসা খুঁজে পেয়েছিলো ?  লা স্ত্রাদার অবহেলিত ভাঁড়বালিকা এখানেও কী হৃদয় ভাঙার শব্দ শুনতে পাবে ?  মাইকেল হ্যানিকের নতুন ছবিটার অনেক প্রশংসা শুনেছি ।  সত্যজিত রায়ের অপু ট্রিলজি এখনও শেষ করা হয়নি ,  কী লজ্জা !  টারান্টিনো .  .  . 
  * 
 - আমাদের সদ্যসমাপ্ত সভার সিদ্ধান্ত অনুযায়ী আর দশ মিনিটের মধ্যে আপনাকে দশটি সিনেমার লিস্ট দিতে হবে ।  যদি তা না দিতে পারেন ,  তাহলে আপনাকে শিল্প অনুরাগী ভেবে নিয়ে হত্যা করা হবে অথবা অন্যদের মত ফ্যাক্টরির কাজে লাগিয়ে দেয়া হবে ।  জলদি করুন ।  
আমি আর বেশি ভাবতে গেলাম না ।  দশ মিনিটের জায়গায় এক মিনিটের মধ্যেই ওয়াচলিস্ট দিয়ে দিলাম ।  এত দ্রুত ওটা দেয়ার ফলে সে বেশ অবাক হল ,  সেইসাথে এক্সপেরিমেন্টের সূচনালগ্নে উপনীত হয়ে উৎফুল্ল হয়ে আমাকে তাদের কার্যকালাপের কিছু বিবৃত করল ,  অনেকটা সাফাই গাইবার ভঙ্গিতে ,  
 - দেখুন ,  আপনার মধ্যে হয়তো একটা ধারণা প্রথিত হয়েছে যে আমরা যাবতীয় অনুভূতির হন্তারক ।  এটা একদমই ভুল ধারণা ।  মানুষের মধ্য থেকে অনুভূতি বিলীন করে দেইনি আমরা ।  তারা কাজ করবে ,  ভালোবাসবে ,  জোছনা রাতে চাঁদ দেখে মুগ্ধ হবে ,  কিন্তু অনুভূতির কোনরকম কাগুজে ,  সুরেলা বা লেন্সাবদ্ধ প্রতিলিপি তৈরি করতে পারবে না ।  এসব অপ্রয়োজনীয় ব্যাপার ।  আমাদের অভ্যুত্থানটা মূলত শিল্প এবং সৃষ্টিবিরোধী ।  একমাত্র একটা জিনিসই আপনারা সৃষ্টি করতে পারেন এখন , 
ঠোঁটে একটা শ্লেষের হাসি ঝুলিয়ে রেখে সে বলল ,  
সেটা হল ,  সন্তান উৎপাদন ।  
 - আমি কি জানতে পারি ,  কেন এবং কিসের জন্যে এসব ?  আর আপনারা কারা ?  
 - আপনার অনুসন্ধিৎসু মনকে আমরা সবসময়ই স্বাগত জানাই ।  কেন এবং কিসের জন্যে সেসব বলতে গেলে দীর্ঘসূত্রিতার অবতারণা ঘটবে ।  এর চেয়ে আপনার নিজস্ব প্রজ্ঞার ওপর আমরা ভরসা করি বরং ,  কী বলেন ?  আর আমরা কারা ?  কখনও শিল্পের ঈশ্বরের কাছে জবাবদিহিতা চেয়েছেন তার অস্তিত্ব সম্পর্কে ?  আপনারাই তো সেই মানুষ যারা শিল্পের প্রলম্বিত ছায়ায় মনকে সঁপে দিয়ে অসীমের মাঝে নিজেদের লীন করে দিতে চেয়েছিলেন ।  বিশাল বিশ্বব্রহ্মান্ডকে কলমের নিবে অথবা বেহালার তারে ধারণ করতে চেয়েছিলেন ।  মরণশীলতার জুজুকে বৃদ্ধাঙ্গুলি দেখিয়ে বেঁচে থাকার মতলব করেছিলেন শতাব্দীর পর শতাব্দী ।  
 - সেটা কি খুব অন্যায় কিছু ছিলো ?  
 - ন্যায় - অন্যায়ের কথা এখানে বাদ রাখুন !  যুদ্ধ পরবর্তীকালীন সময়ে হাঙ্গেরির বিষাদী মানুষদের যখন বিষণ্ণ রোববারের সুর শুনিয়ে দলে দলে আত্মহত্যায় প্ররোচিত করেন তখন কি ন্যায় অন্যায়ের কথা কিছু ভেবেছিলেন আপনারা ?  এতগুলো প্রাণনাশের দায় সেই শিল্পীর ওপর বর্তালে আপনারা কি তা মেনে নেবেন ?  
 - এটাই তাহলে অভিযোগ ? 
 - অভিযোগ বা উদাহরণ কোনটাই না ।  ধরে নিন আমরা অপশিল্পী ,  আমরা শিল্প এবং শিল্পী হন্তারক ।  কিংবা ধরে নিন আমরা স্রেফ কৌতূহলের বশে একটা পরীক্ষা করে দেখছি ,  সুর ,  চিত্র ,  গ্রন্থবিহীন পৃথিবী কেমন হয় ।  সবকিছুরই তো একটা বিপরীত মেরু থাকে তাই না ?  কেন আপনার ইচ্ছে করে না ,  শিল্পবিহীন পৃথিবী কেমন হবে তা দেখতে ?  এটাও কিন্তু বেশ জবরদস্ত একটা শিল্প ভাবনা হতে পারে ,  কী বলেন ?  এটা নিয়ে চলচ্চিত্র নির্মাণ করা যেতে পারে ,  গান তৈরি হতে পারে ,  উপন্যাস লেখা যেতে পারে ,  হয়েছেও এমন ।  অসীমকে সসীমের মধ্যে ধারণ করার যে কুটকৌশল আপনারা উদ্ভাবন করেছিলেন তারই প্রতিবর্তী ক্রিয়া এই আক্রমণ ।  যাই হোক ,  আর বেশি কথা বাড়াবো না ।  হ্যাপি মুভি মোমেন্টস !  বিদায় !  
  * 
আমার মত একজন সিনেফিল ,  সিনেমা যার কাছে খাবারের মত ,  তাকে দশটি সিনেমা দিয়ে কদিনই বা জীবন্মৃত অবস্থায় জিইয়ে রাখা যায় ?  বেশ বুঝতে পারছি ,  আমাকে নির্বাচন করার ব্যাপারটা কোনমতেই দৈবক্রম না ।  তারা এমন একজনকেই বেছে নিয়েছে ,  যার জীবন ,  স্বপ্ন ,  অনুভূতি সবই সিনেমাকে ঘিরে আবর্তিত ।  সিনেমা দেখার জন্যে আয়োজনে কোন খামতি রাখেনি তারা ।  হোম থিয়েটার ,  সুদৃশ্য কভারের অডিও কমেন্ট্রি এবং আরো নানাবিধ ফিচার সমৃদ্ধ ডিভিডি ,  পপকর্নটাই দেয়নি শুধু হাহা !  তবে এমনিতে খাবার দাবারের আয়োজনেও কোন কমতি নেই ।  অপশিল্প অভ্যুত্থান এবং হত্যাযজ্ঞের আগে আমার জীবন যেভাবে চলত ঠিক সেভাবেই রাখা হয়েছে ।  এবং মজার ব্যাপার হল ,  এই যে পৃথিবীতে এত মৃত্যু ,  এতসব বিশাল পরিবর্তন সংঘটিত হল ,  তা আমার প্রতি তেমন প্রভাব ফেলেনি ।  আমি এই মুহূর্তে ভাবছি কোন সিনেমাটা দিয়ে শুরু করা যায় মৃত্যুর দিকে পদযাত্রা ।  তারা একদম ঠিক মানুষটিকেই বেছে নিয়েছে পরীক্ষার জন্যে ।  
 তিন দিনে আমি পাঁচটা মুভি দেখে শেষ করলাম ।  অন্য বিকল্পগুলোর চেয়ে সিনেমা বেছে নেয়াতে সুবিধে হয়েছে ।  এর মধ্যে বাড়তি হিসেবে গান এবং নাচও পাওয়া যায় ।  এখন মনে হচ্ছে ছবি নির্বাচনে ভুল করে ফেলেছিলাম কিছুটা ।  সিনেমার এই বহুশৈল্পিকতাকে ঠিকঠাক কাজে লাগানো উচিত ছিলো ।  তালিকায় মিউজিক্যাল মুভি যদি রাখতাম বেশি করে ,  তবে ভালো হত ।  সিংগিং ইন দ্যা রেইন ,  সাউন্ড অফ মিউজিক এর গানগুলো শুনতে ইচ্ছে করছে খুব ।  ওগুলোকে তালিকায় রাখিনি অনেকবার দেখা বলে ।  প্রচুর পরিমাণে সাইকোলজিক্যাল ড্রামা দেখার ফলে আমি আমার মনস্তাত্ত্বিক বিবর্তন কীভাবে হবে এ সম্পর্কে সচেতন ছিলাম ভালোভাবেই ।  তাই অতি আকাঙ্খিত এবং দূর্লভ চলচ্চিত্রগুলো হাতে পেয়ে আমার প্রাথমিক উচ্ছাস এবং সিনেদর্শন পরবর্তী সময়ে ঘোরগ্রস্থতা একসময় কিছুটা থিতিয়ে যাবে এবং গ্রাস করবে মৃত্যুভয় এ তো সহজেই অনুমেয় !  সিনেমার চিত্রনাট্য হিসেবে আমার বর্তমান পরিস্থিতি যথেষ্টই কাব্যিক ।  শৈল্পিকও বটে !  সিনেমা দেখতে দেখতে মৃত্যু .  .  .  পর্দা নেমে এলে পরে আমার জীবনের বাতিও নিভে যাবে !  সেই মুহূর্তে বার্গম্যান এর দ্যা সেভেন্থ সিলের মত মৃত্যুদেবতা কি নেমে আসবে ,  দেখা দেবে আমাকে ?  নাকি টেক্সাস চেইন স ম্যাসাকারের লেদারফেসের মত রক্তলোলুপ উন্মত্ততায় যান্ত্রিক করাত দিয়ে বিদীর্ণ করবে আমার বুক ?  আমি জানি ,  আর দুটি সিনেমা দেখার পর মৃত্যুবিষয়ক রোমান্টিক ভাবনা উবে গিয়ে আতঙ্ক গ্রাস করবে আমায় ।  সময় বুকের ওপর চেপে বসবে জগদ্দল পাথরের মত ।  শিল্পভাবনা স্থগিত করে রাখতে হবে হয়তোবা চিরজীবনের জন্যে ।  মিশে যেতে হবে অপশিল্পীদের ভীড়ে ।  আর কখনও সিনেমা দেখা হবে না ,  গান শোনা যাবে না ,  বই পড়তে পারবো না ।  দীর্ঘ ক্লান্তিকর এক জীবন আমার সামনে অপেক্ষা করছে ।  এই অর্থহীন ,  অনুভূতির রূপান্তরে অপারগ জীবন কি আমার কখনও কাম্য ছিলো ?  এই জীবন কি আমি যাপন করতে পারবো ?  কখনই না !  
বিলি ওয়াইল্ডার এবং আগাথা ক্রিস্টির অসামান্য মেলবন্ধনে নির্মিত  " উইটনেস ফর দ্যা প্রসিকিউশন "  দেখা হয়নি এখনও ।  আমার এক সিনেফিল বন্ধু বলেছিলো এটার টুইস্টটা আমি কোনভাবেই অনুমান করতে পারবো না আগে থেকে ,  দেখা যাক কতটুকু সত্যি হয় তার কথা ! 
  * 
 - কেমন চলছে আপনার সিনেমাদর্শন ?  এক সপ্তাহে আটটা দেখে ফেলেছেন ।  লোভ সামলানো দায় ,  তাই না ?  হাহা !  
 - আমার প্রতি সার্বক্ষণিক নজরদারী রাখা হয়েছে ,  ভালো !  নিজেকে বেশ গুরুত্বপূর্ণ ব্যক্তি মনে হচ্ছে ।  
 - তো ,  আপনার স্ট্রাটেজিটা কি ঠিক করলেন ?  আজকে রাতের মেন্যুতে কি ডিশ ?  নাকি তল্পিতল্পা গুছিয়ে রেখে আত্মসমর্পণ করবেন ?  
 - আত্মসমর্পণ করে কী হবে ?  আপনারা আমাকে কী দেবেন ?  কিসের লোভে আমি আত্মসমর্পণ করব ?  
 - ভেবে দেখুন ,  আপনার জীবনের মূল্য কি অবশিষ্ট দুটি চলচ্চিত্রের সমান ?  এতদিন যাবৎ এত এত মাংস চর্বি জমা করলেন শরীরে ,  মগজের নিউরন আলমারিতে কত কত বৈদ্যুতিক প্রবাহ বয়ে গেল ,  সমৃদ্ধ হল ,  ঋদ্ধ হল ব্রেইনশোকেস ,  এখনও কুমারত্ব অটুট রেখেছেন ।  আপনি একজন সঙ্গিনী পেতে পারেন ,  সন্তানের জন্মদাতা হতে পারেন .  .  . 
 - তো ?  তাদেরকে আমি গান গেয়ে শোনাতে পারবো না ,  আমার সন্তান রঙচঙে রঙিন রূপকথার বই পড়তে পারবে না কখনও ,  পিক্সারের এ্যানিমেশন ফিল্ম দেখতে পাবে না .  .  . 
 - কিন্তু সভ্যতার অন্য সব উপকরণই পাবে তারা ।  ভেন্ডিং মেশিন থেকে কোকাকোলা - যেখানে সেখানে ,  খেলার জন্যে আধুনিক উপকরণ ,  নরম বালিশ ,  সার্বক্ষণিক শীতাতপ নিয়ন্ত্রণ ব্যবস্থা ,  বাঙ্গি জাম্পিং ,  প্যারাসুট ,  বিনোদনের ক্ষেত্রে সর্বোচ্চ সুবিধাই পাবে আপনার সন্তান ।  বিজ্ঞানের অগ্রগতির সমস্ত সুফল আপনারা ভোগ করতে পারবেন ।  আমাদের কর্মীরা নিরলস খেটে যাচ্ছে ফ্যাক্টরিতে ।  আর শুনুন এক মাসের মধ্যে আপনাকেও ফ্যাক্টরিতে যোগ দিতে হবে ,  যদি ফিল্মগুলো দেখা শেষ না করেন ।  বসিয়ে বসিয়ে খাওয়ানোর দিন সীমিত ।  
 - মৃত্যু অথবা ফ্যাক্টরি ,  মৃত্যুফ্যাক্টরি !  এই মৃত্যুফ্যাক্টরিকে আমি অস্বীকার করছি ।  এখানে মানুষ আছে ,  মানুষের অনুভূতি আছে ,  কিন্তু তাকে সংরক্ষণের ব্যবস্থা নেই ।  এটা কতটা কষ্টের হতে পারে বেশ আঁচ করতে পারছি ।  মনে হয়না একমাস পরে আপনারা আমাকে দেখতে পাবেন এখানে ।  হয় বাকি দুটো সিনেমা দেখে শৈল্পিক মৃত্যুবরণ করব ,  অথবা দ্বিধার দোলাচলের ঝাঁকি অসহনীয় রকম কষ্টকর হয়ে গেলে আপনাদেরকে সুযোগ না দিয়ে নিজেই নিজের জীবন কেড়ে নেব ।  
 - আমাদের নির্বাচনী প্রক্রিয়াকে আপনি বেশ হালকাভাবে নিয়েছেন মনে হচ্ছে ।  ক্ষুণ্ণ কন্ঠে বলল সে ।   " কীভাবে ভাবলেন যে আমাদের ফাঁকি দিয়ে ,  আমাদের পরীক্ষাকে অবজ্ঞা করে এত সহজেই পার পাবেন ?  আত্মহত্যা করার মত মানসিক শক্তি আপনার নেই তা আমরা ভালোই জানি ।  এর চেয়ে এক কাজ করুন ,  সিনেমা দেখে জীবনের অপচয় না করে বরঙ নতুন কোন কন্সপিরেসি থিওরি আবিস্কার করুন ।  আমরা কারা ,  কেন এসব করছি এসব প্রশ্নের একটা সিনেমাটিক ,  টুইস্টেড জবাব বের করুন ।  কে জানে হয়তো বা নতুন কিছু পেয়েও যেতে পারেন ।  কোন অসঙ্গতি থাকলে সেসব নিয়ে ভাবুন ।  নেভার গিভ আপ ওল্ড বাডি !  চা ' ও !  "  
  * 
অসঙ্গতির কথাগুলো উল্লেখ করার পর আমি ব্যাপারটা নতুন এক দৃষ্টিকোণ থেকে খতিয়ে দেখতে শুরু করি আবার ।  চোখে পড়ার মত বেশ কটি অসঙ্গতিই আছে ,  আমার চোখে পড়েনি কেন আগে ?  প্রথমত :  আমাকে বন্দী করে হত্যাযজ্ঞের কথা ,  শিল্প বিনাশের কথা ,  অদ্ভুত শর্তাবলীর কথা বলতে কেবল একজনই আসে ।  কেন ?  তার সাথে মুখোশ পরিহিত কিছু সঙ্গী থাকে ,  তিন চারজনের বেশি কখনই না ।  অশৈল্পিক অপশক্তির সাংখ্যিক বিবরণ কি তাহলে মিথ্যা ?  দ্বিতীয়ত :  আমাকে ঘর থেকে বের হবার সুযোগ দেয়া হয়নি কখনও ।  ম্যাসাকার এবং ফ্যাক্টরি কার্যক্রম ভিডিওচিত্রের মাধ্যমে দেখানো হয়েছে ।  আমি বাস্তবে তা হতে দেখিনি ।  তবে কি এটা একটা সেট আপ ?  আমাকে নিয়ে খেলছে কেউ ?  আর আমিই বা কেন অবলীলায় সব বিশ্বাস করে গেছি ,  কখনও যাচাই করে দেখতে চাইনি ,  কেন ,  কোন ড্রাগের প্রভাব ?  অসঙ্গতিগুলো প্রকট হয়ে ফুটে ওঠে আমার চোখে ।  আমি উত্তেজিত হয়ে উঠি ।  কেউ বা কারা যেন খেলছে আমাকে নিয়ে ,  খুব ইন্টারেস্টিং একটা খেলা ।  ক্রিয়েটিভ ,  নিঃসন্দেহে !  হয়তোবা কোন পাগলা ডিরেক্টর ,  নয়তো কোন ব্যর্থ গল্প লিখিয়ে ,  নাহ ভালোই ফেঁদেছে গপ্পোটা ।  বেশ ভালো চিত্রনাট্য ।  আইএমডিবি রেটিংয়ে আট পাবে ।  আমি মরছি না ,  দশম সিনেমা দেখার সাথে সাথে আমার শৈল্পিক মৃত্যু হবার কোন সম্ভাবনাই নেই !  বিশাল বড় প্লটহোল ছিল কিছু তাদের চিত্রনাট্যে ,  কেন যে আগে খেয়াল করিনি !  ঠিক আছে ,  এখন দ্বিধা - দ্বন্দ্ব ,  শিল্প ,  জীবন ,  নান্দিকতা এসবের দ্বৈরথকে আমার পাশে বসিয়েই দেখবো নবম চলচ্চিত্রটি ,  আমার লিস্টের একমাত্র মিউজিক্যাল  " মেরি পপিন্স "  ।  সিনেমাটা দেখার পর মনটা ফুরফুরে হয়ে গেল ।  চিরসবুজ জুলি এন্ড্রুস এবং দেবশিশুরা ।  দারুন প্রাকৃতিক দৃশ্য সম্বলিত এ্যানিমেশন ,  মাইন্ড রিফ্রেশিং একটা ছবি ।  সেই কেতাদুরস্ত নিয়মানুবর্তী ব্যাংকারের সব নিয়ম ভাঙার আনন্দটা যেন আমি অনুভব করতে পারছি ,  গলা ছেড়ে গাইতে ইচ্ছে করছে ,  
 " Let ' s go fly a kite
Up to the highest height !  "  
ঠান্ডায় গলা বসে গেছে ।  গলা দিয়ে স্বর বেরুচ্ছে না ।  এই দুটো লাইন খুব সুন্দর ।  অনুবাদ করা যেতে পারে ।  অনুবাদ শেষে পরবর্তী  ' তথাকথিত '  শেষ মুভিটা দেখবো ।  এ্যারনোফ্সকির  " দ্যা ফাউন্টেন "  ।  খাতা - কলম ,  কি বোর্ড কিছুই অবশ্য নেই সাথে ।  তাতে কী !  মাথায় জমা থাকুক ।  আমি  " দ্যা ফাউন্টেন "  এর ডিভিডি ছেড়ে দিলাম ।  
  * 
ছবি দেখায় এত মগ্ন ছিলাম ,  খেয়ালই করিনি কখন নিঃশব্দে কারা এসে পাশে দাঁড়িয়েছে ।  
 - আজকে কিন্তু আমি একা না ।  আরো অনেকেই এসেছে আমার সাথে ।  
আমি চমকে ফিরে তাকালাম তার দিকে ।  
 - রং গেইজ মিস্টার ,  বাট আই লাইকড দ্যা ওয়ে অফ ইয়োর থিঙ্কিং !  খেয়াল করেছেন আপনি এই কয়দিনে একবারও গান গাইতে পারেন নি ।  মেরি পপিন্সের অনুবাদও আপনি করতে পারবেন না ।  
 - তার মানে .  .  .  ? 
 - হ্যাঁ ,  আমরা কিচ্ছু বানিয়ে বলিনি ।  আপনার সন্দেহ নিরসনে সবাই একটি করে কাটা মাথা নিয়ে এসেছি অপশিল্প অভ্যুত্থানে পরাজিত এবং নিহতদের ।  দেখুন না ,  যাচাই করে দেখুন ।  আপনার পরিচিত অনেককেও পেতে পারেন ।  
 - দেখুন না ,  একদম ফ্রেশ মাথা ,  নট ফেইক ।  স্টুডিওর সরঞ্জাম না এগুলো ।  
 - এ্যাই তোরা কিন্তু বেচারাকে ছবি দেখতে দিচ্ছিস না ।  এটা ঠিক না ।  বেচারার জীবনের শেষ ছবি ।  আরাম করে দেখুক ।  দেখেন মিস্টার ,  আপনি ছবি দেখেন ।  
 এবার আর অবিশ্বাস করার উপায় থাকে না ।  ষষ্ঠ ইন্দ্রিয়ের জৈবিক অংশটা চিৎকার করে জানিয়ে দেয় ,  ওরা এসেছে ।  ওরা এসেছে জীবনের নান্দনিক সত্তাকে হত্যা করতে ।  ওরা অনুভূতির বিবর্ধনকারীদের হত্যা করতে এসেছে যারা বিশ্বাস করত মানুষ মারা যায় ,  শিল্প মরে না ,  তাই শিল্পের মধ্যে অসীমকাল ধরে বেঁচে থাকার অনন্য সুন্দর উপায় বের করেছিলো ,  গান ,  সিনেমা ,  চিত্রকর্ম ইত্যাদির রূপে ।  আমি এসবের কিছুই পারতাম না ,  তারপরেও বেঁচে থাকার সঞ্জীবনি শক্তি হিসেবে বেছে নিয়েছিলাম শিল্পকে ,  বিশেষ করে সিনেমাকে ।  এখন যে ছবিটি দেখছি ,  সেটা যেন আমার এই অনুভূতির অবিনশ্বরতা তত্ত্বের সাথে অদ্ভুতভাবে মিলে যায় ।  ফাউন্টেন !  ভালোবাসার শাশ্বত রূপের খোঁজে অভিযানে বেড়োয় তিন কালের তিন মানুষ ।  একজন মায়ান যোদ্ধা ,  একজন ডাক্তার ,  একজন মহাকাশচারী ।  ভালোবাসার অবিনশ্বরতা অথবা নিত্যতা সূত্র ,  কী হাস্যকর লাগছে ভাবতে এখন ।  আমি দুই হাত তুলে সারেন্ডারের ভঙ্গিতে এগিয়ে যাই তাদের দিকে ।  
 - আপনারাই জয়ী হলেন ।  আমি বেঁচে থাকতে চাই ।  নিরামিষের মত ।  যন্ত্রের মত ।  পেটমোটা কেরাণীর মত ।  আপনাদের ফ্যাক্টরিতে কাজ করতে চাই ।  চলুন । 
 - কিন্তু আমাদের তো এখন ফেরার কোন উপায় নেই মিস্টার ।  সর্বশেষ সভায় আমরা এই সিদ্ধান্তে উপনীত হয়েছি যে ,  সর্বশেষ ছবিটি তিন - চতুর্থাংশের বেশি দেখা হয়ে গেলে সেটাকে ওয়াচড বলে গণ্য করা হবে ।  সুতরাং ,  আপনার যেটা প্রাপ্য ,  অর্থাৎ মৃত্যুদন্ড ,  সেটার জন্যে প্রস্তুত হন ।  শেষ সময়টা ছবি দেখতে থাকুন ।  সময়টা ভালো কাটবে ।  
সবাই খ্যাক খ্যাক করে হেসে উঠলো এই অদ্ভুত প্রস্তাবে ।  
 - অথবা এমন ভেবে সান্ত্বনা পেতে পারেন যে ,  আর্ট মাস্ট ফাইন্ড আ ওয়ে ।  মানুষ গান গাইতে পারবে না তো কী হয়েছে ?  তাদের হয়ে পাখি গান গাইবে ।  চলচ্চিত্র তৈরি করতে পারবে না তো কী হয়েছে ,  দীঘির জলে আকাশের ছায়াচিত্রে সৃষ্টি হবে নতুন চলচ্চিত্র ,  মৃত্যুকালীন সময়ে এমন মহত্তর চিন্তা ভাবনা নিঃসন্দেহে আপনার আত্মাকে উচ্চতর স্থানে নিয়ে যাবে ।  
এবারের রসিকতাটায় তারা আরো বেশি আমোদ পেল ।  হাসির শব্দে কান ফেটে যাবার যোগাড় ।  
সিনেমাটা শেষ হতে আর মিনিট দশেক বাকি ।  এ্যারোনফসকি যথারীতি তার সিগনেচার স্টাইলের ক্রেইজি ক্যামেরা মুভমেন্ট আর প্যারালাল স্টোরিটেলিং দিয়ে কাঁপিয়ে দিচ্ছে স্ক্রিন ।  আমি নিথর চোখে তাকিয়ে দেখছি তা ।  মৃত্যুভয় আর শূন্যতা ছাড়া কোন অনুভূতি কাজ করছে না ।  অপশিল্পবাদীরা খুব আনন্দ পাচ্ছে ।  আমার মৃত্যুর পর পৃথিবীতে রাজত্ব করবে শুধুই তারা ।  আমি জানি ,  কোন উত্তরাধিকারী রেখে যেতে পারবো না ,  জানি আমার বিরুদ্ধাচরণে তাদের কিছুই এসে যাবে না ।  প্রতিশোধের নেশা নেই ,  বাঁচার আকুতি নেই আমার ।  শুধু মনে হল বলেই অথবা আমার অবচেতনে হয়তোবা ধারালো যুক্তিবাদী কটূবাক্যের ঢিল ছুড়ে তাদেরকে ঘায়েল করার কোন ইচ্ছে ছিলো ,  সেই উদগ্র বাসনা নাকি অটোমেটিক ডিফেন্স রিফ্লেক্স থেকে আমি বলতে শুরু করলাম , 
 - পৃথিবীতে শিল্পীদের তৈরি নৈরাজ্য সৃষ্টি হোক ,  অথবা অপশিল্পীদের সুখরাজত্ব ,  কোনকিছুতেই কিছু এসে যায়না আমার ।  স্রেফ মনে হচ্ছে আমার ,  তোমরা সবাই ব্যর্থ শিল্পী ছিলে ।  শিল্পী হতে না পারার যন্ত্রণা কুড়ে কুড়ে খেতো বলে নিজেদের অক্ষমতাকে পুঁজি করে এই বিশাল চক্রান্ত করেছো এবং সফলও হয়েছো ।  তাই শিল্পের ওপর দায় চাপাও ,  হাঙ্গেরিয়ান শিল্পীর বিষণ্ণ রবিবারের সুর শুনে আত্মহত্যার মিছিলে শামিল তরুণ তরুণীদের তোমরাই পরিচালিত করতে চেয়েছিলে ।  পারোনি ।  শিল্পবিদ্বেষী হওয়া সুখের ব্যাপার ।  কিন্তু ব্যর্থ শিল্পী হওয়াটা অনেক কষ্টের ।  
  * 
মৃত্যুর আগ মুহূর্তে সে বুঝতে চেয়েছিলো কীভাবে মারা যাচ্ছে ।  কাকতালীয়ভাবে তার বচন শেষ হবার সাথে সাথে সিনেমাটাও শেষ হয়ে যায় ।  তাই সে জানতে পারেনি অপশিল্পবাদীদের তৈরি নিখুঁত স্বয়ংক্রিয় প্রক্রিয়ার ফলে নাকি তাদের প্রতিহিংসাপরায়ন আচমকা আক্রমণে তার মৃত্যু ঘটেছিলো ।  ব্যর্থ শিল্পী অথবা অপশিল্পবাদী ,  দুটো শব্দের সাথেই শিল্প জুড়ে আছে ।  মৃত্যুর সময় এ বোধটা যদি সে কোনভাবে ছড়িয়ে দিতে পারতো !  পেরেছিলো কী না তা নিশ্চয়ই জানা যাবে একদিন !   
  

                    




ব্লগিংয়ে সাত বছর ,  অর্জন বিসর্জন এবং কিছু অনর্থক ব্লগরব্লগর -  তৃতীয় এবং শেষ পর্ব


প্রথম পর্বদ্বিতীয় পর্বমারিও পুজোর দ্যা গডফাদার উপন্যাসে লুকা ব্রাসি নামক একটি চরিত্র ছিলো ।  বিশালদেহী ,  ভয়ংকর এবং নিষ্ঠুর ।  প্রতিপক্ষ মাফিয়া পরিবারগুলো যমের মত ভয় পেতো তাকে ।  লুকা ব্রাসি কাউকে ভয় পেতো না ।  কাউকে তোয়াক্কা করতো না ,  একমাত্র গডফাদার ডন কর্লিয়নিকে ছাড়া ।  লুকা ব্রাসিকে নিয়ে নাকি মারাত্মক একটা গল্প ছিলো ,  যা নাকি একশ বছরের বুড়ো না হওয়া পর্যন্ত শোনা যাবে না ।  ডন কর্লিয়নির কনিষ্ঠ পুত্র মাইকেল কর্লিওনি যতবারই অগ্রজদের কাছে সেই গল্প জানতে চেয়েছে ,  সবাই তাকে ঐ একটি কথা বলে কৌতুহলটা আরো চাগিয়ে দিয়েছে ।  বর্ষপূর্তির পোস্ট লিখতে গিয়ে এ কথা কেন বলছি ?  হু ,  কোন একটা সামঞ্জস্য তো আছেই ।  এ ব্যাপারে পরে বলছি !   গত দুইটি পোস্টে সামুর ইতিহাসের অন্যতম স্মরণীয় এবং সেরা দুটি কমেন্ট উদ্ধৃত করেছিলাম ।  সেই ধারা অনুসারে এখানেই একটি সেরা কমেন্ট উল্লেখ করছি , ২৪ শে মে ,  ২০০৮ সকাল ৮ : ২১comment by :  রিয়াজ শাহেদ বলেছেন :  কীরে ভাই আমি এই পোস্ট এদ্দিনে দেখলাম ? যাহোক এইখানে প্রচ্চুর সুশীল - দালাল টাইপ লোক দেখতাছি ,  ভাষা লয়া এক্সপেরিমেন্ট করার লাইগা একপায়ে খাড়ায়া আছে; ভাইয়েরা বইনেরা ভাষা  ( বিশেষ কইরা বাংলা ভাষা ) রে এতো খেলো মনে কইরেন না যে যার যেমনে ইচ্ছা ঐটার উপ্রে উপগত হইবেন ,  বুঝছেন ?  আইজকা এক ডিজুস আইসা পুরা বাংলা সংস্কৃতিরে বাঁশ দেওয়ার চেষ্টা করতেছে ,  আমি জিগাই বাংলা ভাষা লয়া পরীক্ষানিরীক্ষা করার হেরা কে ?  আপনেগো আশকারায় পোলাপাইনগুলারও এমন এক মানসিকতা তৈরি হইছে যে দুইটা বাংলা শব্দের লগে একটা ইংরেজি শব্দ না মিশাইলে মনে করে স্মার্টনেস আর নাই ।  রাস্তাঘাটে বাইর হইলেই দেখা যায় পোলাপান থেইকা শুরু কইরা বয়স্ক পর্যন্ত কানে ইয়ারফোন লাগায়া এফএম রেডিও শুনতাছে; অইগুলাতে কী ভাষায় কথাবার্তা চলে আপনে কি জানেন জিয়া ভাই ?  দেশে আসলে শুইনা দেইখেন ।  একটা উদাহরণ দিতাছি নিচে ,  এইটা গত রমজানের সময় শুনছিলাম -  " হাই ডিয়াড় লিসেনাড়স এখন আমড়া ফর আ হোয়াইল ব্রেকে চলে যাচ্ছি কাড়ণ মাগড়েবের আযানেড় টাইম হয়ে গেছে আর জানেনতো এই ড়মজানে মাগড়েব মিনস ইফটাড়ি আর ইফটাড়ি মানেই হলো ফ্যাসিনেটিং সব খাবাড়দাবাড় ।  সো এখন কোড়ান তেলাওয়াট হবে লেটস টেক আ ব্রেক ব্রেকের পড় ফিড়ে আসবো মজাড় মজাড় ড়কিং হট সব গান নিয়ে ।  আউযুবিল্লহিমিনাশশাতোয়ানিররাজীম  ( তেলাওয়াত শুরু হয়া গেছে )  .  .  . বুঝলেন কিছু ?  এক বিন্দু বাড়ায়া বা কমায়া লেখিনাই আমি ,  ইশ যদি উচ্চারণগুলা শোনাইতে পারতাম .  .  .   মিথিলা কাণ্ড -  ব্লগে আলোড়ন সৃষ্টিকারী এক ঘটনা ।  এরকম আর কখনও ঘটে নি ।  ব্লগে যারা মোটামুটি সময় দেন তাদের প্রায় সবাই কোন না কোন ভাবে ,  কোনো লিংক ,  কমেন্ট বা পোস্ট ইত্যাদির মাধ্যমে মিথিলা নাটক সম্বন্ধে অবগত হয়েছেন ।  নতুন ব্লগারদের অনেকেই হয়তো এটা জানেন না ।  জানাটা আবশ্যক বলেই মনে করি ।  " মিথিলা নাটকের রচয়িতা রুবেল নামক এক ব্লগার ।  যেহেতু মেয়েদের ব্লগে হিট বেশী হয় সেহেতু মিথিলা নামক ব্লগের জন্ম দেয় রুবেল ।  তার নিজের ব্লগতো আছেই । শুরু হলো মিথিলার ব্লগানো ।  কী এক অসুখ হয়েছে তার ,  বেশি দিন হয়তো বাঁচবে না ।  নিউইয়র্কের হাসপাতালে বেডে শুয়ে বসে পোস্ট দেয় ।  তার খুব কষ্ট হচ্ছে কিংবা সে একটা কবিতা লিখেছে কিংবা বাইরে খুব বৃষ্টি হচ্ছে  ( যদিও সামারে সেই সময় বৃষ্টি হয় না )  । আর ব্লগে সবাই বেচারীকে সমবেদনা জানায় ।  বেঁচে থাকার উৎসাহ যোগায় ।   ( আর আড়ালে রুবেল হাসে সবাইরে বোকা বানাচ্ছে ভেবে )  ।  হিটের উপর সুপার হিট ব্লগ ।  কিছুদিন এইরকম চলার পর রুবেল নিজেই পোস্ট দিতে থাকে মিথিলার জন্য দোয়া চেয়ে ।  কয়েকদিন পর তার অপারেশান হবে ।  সবাই দোয়া দিয়ে ব্লগ ভরিয়ে ফেলে । এর কিছুদিন পর রূবেল মিথিলা মারা গেছে খবর জানিয়ে একটা পোস্ট দেয় ।  আর ব্লগের সবাই অবিশ্বাস্য এই খবর মেনে নিতে পারে না ।  বলাবাহুল্য ব্লগে এটাই প্রথম কোন ব্লগারের মৃত্যুর সংবাদ ।  রুবেলের কাছে বিস্তারিত জানতে চেয়ে অনেকেই পোস্ট দেয় ।  রুবেল শুধু জানায় সে এর বেশি কিছু সে জানে না । এরপর ব্লগ ভরে কান্নার রোল ।  নতুন পুরাতন সবাই মিথিলাকে নিয়ে পোস্ট দিতে থাকে ।  এমন কি যারা তার ব্লগে কখনও ঢুকে নাই তারাও পোস্ট দিয়েছিলো ।  এই ভাসমানও বাদ যায়নি ।  সবার রিকোয়েস্টে তার ব্লগ স্টিকি করা হলো । দুইদিন ধরে ব্লগের দশ পৃষ্টার মাঝে মিথিলা ব্যতীত অন্য কৈান পোস্ট ছিলো না । হঠাৎ একদিন মডারেটর খুঁজে বের করলেন যে মিথিলার সব পোস্ট বাংলাদেশেরই কোন আইপি মারফৎ পোস্ট হয়েছে ।  সবাই বোকা বনে গেলো এই খবরে । তারপর আর কী .  .  . রুবেলই তার দোষ স্বীকার করে পোস্ট দিলো "    ( সামুর পাগল এর পোস্ট থেকে )  ।  এই হচ্ছে ঘটনা !  আফসোস জাগে কেন আরো আগে ব্লগে এলাম না !  না হয় সবার সাথে আমিও বোকা হতাম ,  কিন্তু এমন একটা ঘটনার চাক্ষুষ প্রত্যক্ষদর্শী হবার অভিজ্ঞতা তো থাকতো !  লাইভ দেখা আর রিপ্লে দেখা কি এক কথা !  মিথিলা সম্পর্কে আরো জানতে এই পোস্টটি পড়ুন ব্লগের প্রথম পোস্ট গত পোস্টে অপি আক্তারের কথা বলেছিলাম ।  তার সেই ঐতিহাসিক পোস্টে কমেন্ট করেন নি এমন ব্লগার খুঁজে পাওয়া ভার !  ইতিহাসের অংশীদার হতে কে না চায় ?  ব্লগের প্রথম পোস্টে কমেন্ট করে ইতিহাসের অংশীদার হয়ে যান ।  প্রথম পোস্টটি লিখিছিলেন দেবরা ।  ১৫ই ডিসেম্বর ২০০৫ এ ।  ইমরান ব্লগ স্রষ্ট াতিনটি মৃত্যু -  ইমন জুবায়ের ভাই -  ইমন জুবায়ের ভাই ছিলেন সব্যসাচী ব্লগার ।  গান ,  গল্প ,  কবিতা ,  অনুবাদ ,  ইতিহাস ,  কী নিয়ে লেখেন নি তিনি !  জ্ঞানচর্চায় নিমগ্ন একজন সন্ত ।  মাত্র চার বছরে তিনি ১৫০০ পোস্ট করেছেন ।  তাও আবার যে সে ,  ফাঁকিবাজী পোস্ট নয় ,  রীতিমত খাটাখাটনি করে লেখা সমৃদ্ধ সব পোস্ট উপহার দিয়েছেন তিনি ।  একজন মানুষ কীভাবে এত বেশি লিখতে পারে সেটা ছিলো এক বিস্ময় !  বলা হতো ,  ইমন জুবায়ের ভাই একটো অফিসের নাম ,  যেখানে কমপক্ষে পনের জন মানুষ মিলে সারাদিন ব্লগ লেখেন ।  নগরঋষি ইমন ভাই !  ইমন ভাইয়ের সব পোস্ট পড়া হতো না ,  তবে ব্ল্যাকের গান নিয়ে পোস্টগুলো কখনও মিস যেতো না ।  সেখানে কথা হতো ।  ইমন ভাই আমাকে উৎসর্গ করে একটি পোস্ট দিয়েছিলেন ।  সেটা ছিলো অপলাপ  ,  আমার অন্যতম প্রিয় একটি গান ।  এই গানটি নাকি তিনি লিখেছিলেন মেটাফিজিক্যাল এ্যাংজাইটি থেকে ।  উনি ছিলেন সন্ত টাইপ মানুষ ,  কিন্তু মনে - প্রাণে একজন আদর্শ রকস্টার । সময়ের অভাবে উনার সব পোস্ট পড়া হতো না ।  আর পড়লেও মন্তব্য করতাম না অনেক সময় ।  কিন্তু উনার শেষ পোস্টে মন্তব্য করেছিলাম ১৫০০ তম পোস্ট দেয়ার জন্যে অভিনন্দন জানিয়ে ।  সেই মন্তব্যের আর কোন জবাব আসে নি ,  তার মৃত্যুর একদিন আগেই আমার প্রথম সন্তান মিতিন পৃথিবীতে এলো ।  সুসংবাদটা তাকে দিলে আমি নিশ্চিত খুব ভালো একটা উপহার দিতেন .  .  . সময় বয়ে যাবে ,  ইমন ভাই রয়ে যাবেন সমস্ত ব্লগারের হৃদয়ে ।  জীবনের সৌন্দর্যে বিমোহিত এই মহান মানুষটি আমাদের দিয়ে গেছেন অপূর্ব দুটি লাইন ,  জীবন মানে শুধুই যদি প্রাণ রসায়নজোছনা রাতে মুগ্ধ কেন আমার নয়ন ।  রাজামশাই -  ব্লগে এসেই পেয়ে গেলাম এক অদ্ভুত চরিত্রকে ।  রাজামশাই !  তিনি ছিলেন একজন ফুল প্রেমিক ।  অসংখ্য পোস্ট আছে ফুল নিয়ে । তার কমেন্টের স্টাইলটা ছিলো ইউনিক ।  সবাইকে তুই - তোকারি করতেন ।  পোস্ট পছন্দ হলে উপহার দিতেন স্বর্ণমুদ্রা !   " এই নে তোর জন্যে উপহার !  "  ।  তার ভাণ্ডার ছিলো অফুরন্ত ।  খোলা হাতে দান করে যেতেন ।  যেন সত্যিকারের রাজা !  অবশ্য তার তুই - তোকারিতে কেউ কেউ বিরক্ত হতেন ,  তবে ব্লগের বেশিরভাগ মানুষই এটাকে আন্তরিকতার প্রকাশ হিসেবেই গ্রহণ করতেন ।  মাত্র পাঁচদিনের জ্বরে ভুগে তিনি মারা যান গত বছরে ।  শান্তিতে থাকুক তার আত্মা ।  নোবেলবিজয়ী _ টিপু  -  খুব একটু পরিচিত ব্লগার ছিলেন না তিনি ।  তার সম্পর্কে কেউ তেমন কিছু জানতোও না ।  হঠাৎ একদিন কে যেন পোস্ট দিলো তার মৃত্যু সংবাদ জানিয়ে ।  যেকোন মৃত্যুই দুঃখজনক ,  কিন্তু দুঃখটা আরো বেড়ে গেলো যখন তার ব্লগে গেলাম ।  অল্পবয়সী প্রাণোচ্ছল একজন ব্লগার ,  অসম্ভব ভালো সেন্স অফ হিউমারে সমৃদ্ধ ছিলো তার পোস্টগুলো ।  তিনি ভুগছিলেন দুরারোগ্য ব্লাড ক্যান্সারে ।  এত বড় একটা রোগ পুষে রেখেছেন ,  তা কখনও জানতে দেন নি কাউকে ।  নিশ্চিত মৃত্যুর দিকে এগিয়ে যেতে থাকা একজন মানুষ যে এভাবে জীবনের শক্তিতে বলীয়ান হয়ে লিখে যেতে পারেন ,  তা না দেখলে বিশ্বাস করাটাই কঠিন ।  টিপু নোবেল জয় করেন নি ,  কিন্তু জয় করেছেন মৃত্যুকে ।  মৃত্যুর রক্তলাল চোখরাঙানিকে অবজ্ঞা করে বেঁচে থাকার প্রতিটি মুহূর্তকে যেভাবে যাপন করেছেন ,  তা এক বিস্ময় ,  এক অসীম অনুপ্রেরণার উৎস ।  তার ব্লাডক্যান্সার বিষয়ক কিছু কথন পোস্টের শেষের কথাগুলি নূন্যতম মানবিক বোধ থাকা প্রতিটি মানুষকেই স্পর্শ করবে ,  কাঁদাবে ।  তিনি লিখেছিলেন ,   " এত বড় পোস্ট কেন করলাম ?  কেউত পরবে না ?  এই পোস্ট অন্য কারো জন্য নয় ,  নিজের জন্য ।  আমার খুব কাছের একজন এই মরণব্যাধিতে আক্রান্ত ,  আমি জানি খুব বেশি দিন নেই তার ,  তারপরেও তাকে এই মিথ্যাটুকুই সারাদিন বলি  ' কিচ্ছু হবে না ' ভালো থাকুন টিপু .  .  . দুষ্ট - মিষ্টি ইমোটিকনগুলো সামুর ইমোটিকনগুলো আমার কাছে স্পেশাল লাগে ।  অধিকাংশ বাংলা ব্লগ বা ফোরামের  ইমোটিকনগুলো খুব একঘেয়ে ।  ধার করা ।  কিন্তু সামুর ইমোগুলো তেমন না ।  প্রতিটা ইমো ' ই আনকোরা এবং আকর্ষনীয় ।  প্রতিটাতেই রয়েছে অনুভূতির তীব্র প্রকাশ ।  কোন রুঢ় কমেন্টে একটি মাত্র হাসির ইমো দিলেই ম্যাজিকের মতো বদলে যায় রুক্ষতা ,  তেমনই আবার কোন শোক সংবাদে ইমোর ব্যবহারে তা হারায় গুরুত্ব ।  আমার প্রিয় ইমোগুলো হলো ,    ( হা হয়ে গেলাম ,  এ কী দেখছি !  )    ( হাসতে হাসতে গড়াগড়ি )     ( দেখো দেখো ,  আমি একজন গ্যাংস্টার !  )     ( বেশ ফূর্তির মুডে আছি )     ( আমি কত গিয়ানী !  )  আর সবচেয়ে বাজে লাগে ,     ( উহু ,  কী বাজে গন্ধ !  )    ( ভরপেট খেয়ে বাজে ঢেকুঢ় তোলা ) আর এইটার মানে কি ,     ,  চুম্মা ?  আস্তাগফিরুল্লাহ !  এটা কাউকে তেমন ব্যবহার করতে দেখি না ।  সামুর খোলা ময়দানে এমন প্রকাশ্যে লুলামি করাটা মোটেও ব্লগ ক্যারিয়ারের জন্যে ভালো হবে না ,  হাহা !  ইমোগুলির সৃষ্টিকর্তা কে ?  তাকে অনেক ধন্যবাদ জানাই ।  আপনাদের প্রিয় এবং অপ্রিয় ইমোগুলি কী কী ?  অনুবাদ উৎসব মাঝখানে কী যে হয়েছিলো ,  কিছু ইংরেজি পদ্য লিখে ফেলেছিলাম ।  একদিন তার একটি ব্লগে দিলাম ,  তবে  " য়াংরেজি পুস্টে মাইনাচ "  এর কবল থেকে বাঁচার জন্যে তার অনুবাদও করে ফেললাম !  আমার দেখাদেখি একজন দুইজন করে অনুবাদ করতে শুরু করলো ।  ব্লগারদের এই উদার অবদানে পোস্টটি জমজমাট হয়ে উঠলো ।  মূল লিরিকটি ছিলো গ্যাংস্টাদের নিয়ে ।  তাই অনুবাদে অংশ নেয়া সমস্ত ব্লগার হয়ে গেলো সামু গ্যাংস্টা টিম এর সদস্য !   পড়ুন ,  চাইলে অনুবাদ করুন গ্যাংস্টা টিম @ সামু  ( ১৮ +  )  কিছুদিন পর আবারও !  কোরবানির ঈদের ছুটিতে ব্ল্যাক হর্স নামক একটা এনার্জি ড্রিংক খেয়ে টানা তিনদিন জেগে ছিলাম !  সেই অবস্থায় লিখে ফেললাম আরেকটি  ' কালজয়ী '  ইংলিশ লিরিক ।  নাম দিলাম Minus .  ইংরেজি পোস্টে মাইনাস দেয়াটাই তখনকার চল ছিলো ।  কিন্তু সেরকম কিছু মোটেও ঘটলো না ।  আবারও হলো অনুবাদ উৎসব ।  জমে উঠলো পোস্ট ।  ব্লগ জীবনের সেরা আনন্দময় মুহূর্তগুলির একটি ছিলো সেই পোস্টের তত্বাবধান করা !    Minus দান দান তিন দান !  অনুবাদ উৎসবের ট্রিলজি পূর্ণ হলো লিটল হামা নিক থেকে দেয়া সাইকো লিরিক There will be blood পোস্টে ।  ইনসমনিয়াক ক্লাবের গোড়াপত্তন হিসেবে এই পোস্টটি বিবেচিত হতে পারে নিঃসন্দেহে !  তবে দুঃখের কথা ,  পোস্ট এতই ভারি হয়ে গিয়েছিলো ,  যে মূল পোস্টে সবার লিরিক দেয়া সম্ভব হয় নি ।  বাধ্য হয়ে প্রথম কমেন্টে তিনটি অনুবাদ দেয়া হয় ।  আহা !  সে বড় সুসময় !  বোনাস ট্র্যাক -  সেই ২০০৭ সালে ঠুকেমারি শাকিরার হিপজ ডোন্ট লাই এর অনুবাদ করেছিলেন ।  অবশ্যপাঠ্য ।   শাকিরার গান  .  .  .  গোয়া আমার সত্যবাদীআবারও পরিবেশ বন্ধু প্রসঙ্গ -  পরিবেশ বন্ধু এমন একজন ব্লগার ,  যার কোনো তুলনা হয় না ।  গত পোস্টে তার ল্যাবের কম্পিউটার ইঞ্জিনিয়ারদের লেলিয়ে দিয়ে সামু ব্লগ ,  এমন কী বাংলাদেশের ইন্টারনেট ব্যবস্থা বন্ধ করে দেয়ার হুমকি সম্বলিত পোস্টের কথা বলেছিলাম ।  এই পোস্টে বলবো তার রোমান্টিক হৃদয়ের কথা ।  ব্লগার এক্সট্রাটেরিস্ট্রিয়াল স্বর্ণাকে নিয়ে তিনি অতি উচ্চমার্গের দুটো কাব্য রচনা করেছিলেন ।  সেই দুটো পোস্টের কনটেন্ট এবং কমেন্ট নিঃসন্দেহে ব্যাপক গবেষণা এবং বিশ্লেষণের দাবী রাখে ।  সেখানে তিনি এক অমর মন্তব্য করেন ,   " ইট স জুক্স এন্ড হ্যাব্বি লজিক সারপ্রাইজ থাঙ্কস "  আজ সারাদিন এটার মর্মার্থ উদ্ধার করতে ভেবেছি ,  এবং স্বাভাবিকভাবেই ব্যর্থ হয়েছি ।  তার সে দুটি পোস্ট ,  জনমত জরিফ স্বর্ণার পক্ষে হাত উঠান  /  মেম থেকে মিসেআজি তার লাগি করি দোয়া  /  যে ছিল মোর হৃদয়ের ছায়া অদ্ভুত একটি বাগ -  সামুতে বাঘ - ভাল্লুকের কোন অভাব নেই ।  কমেন্ট করতে গিয়ে অদৃশ্য হয়ে যাওয়া ,  কমেন্ট মডারেশনে রাখলে কোনো কমেন্টই করতে না পারা ,  পোস্টে ছবি এ্যাড না হওয়া ,  বিভিন্ন সময় বিভিন্নরকম বাগ ব্লগারদের ভোগান্তির কারণ হয়েছে ।  তবে এ যাবৎ পর্যন্ত দেখা বাগগুলোর মধ্যে সবচেয়ে অদ্ভুতটির আবির্ভাব হয়েছিলো ২০১০ এর জুলাইতে ।  সবার হিট কমে যাচ্ছিলো ।  যার টোটাল হিট এক লক্ষ তার পয়ত্রিহ হাজার ,  যার নয় হাজার তার তিন হাজার ।  ব্লগারদের মধ্যে শোকের মাতম !  হিট না থাকলে লাভ কী ব্লগিং করে !  হাহা !  উদ্ভট এই পরিস্থিতি নিয়ে একটি পোস্ট দিয়েছিলাম ।  সামুর টাইম মেশিন অথবা কুলিং সিস্টেম !  হিটের প্রসঙ্গ যখন এলোই ,  তখন চলুন জেনে নেই ব্লগের সবচেয়ে হিট ব্লগার কে ।  ছয় থেকে নয় লাখ হিট বেশ কজনের আছে ।  আপনার কী মনে হয় ?  কে সবচেয়ে হিট ব্লগার ?  নাফিস ইফতেখার ?  ইমন জুবায়ের ভাই ?  রাজামশাই ?  কৌশিক ?  রাগ ইমন ?  ত্রিভুজ ?  বিডি আইডল ?  ফিউশন ফাইভ ?  অমি রহমান পিয়াল ?  সবাই হেভিওয়েট ব্লগার ।  কিন্তু তাদের কেউই সর্বোচ্চ হিটপ্রাপ্ত নন ।  ছয় - নয় লাখ হিট কোনো হিট হৈলো নাকি !  আসল হিটম্যানের ধারে কাছেও তারা কেউ নেই ।  আসুন তার নাম জেনে নেই ।  তিনি হলেন ,  মো .  লুৎফর রহমান ।  কী !  নাম শুনে মাথা চুলকোচ্ছেন ?  ভাবছেন ,  এ আবার কোন ব্লগার ,  তাই না ?  তার হিট কত হতে পারে বলুন তো ?  বারো লাখ ?  পনেরো লাখ ?  বিশ লাখ ?  জ্বী ,  না ।  এর চেয়েও অনেক বেশি ।  তার ব্লগ পরিসংখ্যান দিচ্ছি ।  তার আগে চেয়ারে ঠিকমত গেঁড়ে বসুন ।  পরিসংখ্যানটি দেখার পরে চেয়ার থেকে পড়ে যাওয়ার বিপুল সম্ভাবনা রয়েছে !   *  পোস্ট করেছেন :  ২৯২টি *  মন্তব্য করেছেন :  ১৭১৭টি *  মন্তব্য পেয়েছেন :  ২৩৫১টি *  ব্লগ লিখেছেন :  ৩ বছর ৪ মাস *  ব্লগটি মোট ৩৭৩২০২৯  বার দেখা হয়েছে !   ভিড়মি খেলেন ,  তাই না ?  সাইত্রিশ লক্ষ হিট ?  এ তো অসম্ভব !  নিশ্চয়ই লিংক চাচ্ছেন চক্ষু কর্ণের বিবাদ ভঞ্জনের জন্যে ?  এই তার ব্লগবিষয়টি নিঃসন্দেহে একটি বিভ্রাট ।  কীভাবে এটা হলো তার ব্যাখ্যা খুঁজে পাই নি এখনও ।  কিন্তু এটা অস্বীকারেরও কোন উপায় নেই যে তিনিই সামুর সবচেয়ে বেশি হিটপ্রাপ্ত ব্লগার !   সবচেয়ে বেশি হিট প্রাপ্ত পোস্ট -  কত কিছু জানি নারে  ?  পাঠক নিজ দায়িত্বে হজম করিবেন - ৬ ।   ১১৮৫৩০ বার পঠিত !  এই পোস্টের সাথে এক অদ্ভুত ট্রাজেডি জড়িত আছে ।  পোস্টদাতার স্ত্রী ছিলেন অসুস্থ ।  মৃত্যুর প্রহর গুনছিলেন দুরারোগ্য রোগে আক্রান্ত হয়ে ।  এই সময়ে কষ্ট থেকে কিছুটা রিলিফ পেতে ব্লগার প্লাবন২০০৩ ব্লগ লেখা শুরু করেন ।  এ কথা শুনে তার স্ত্রী বলেছিলেন ,  যেদিন তুমি পোস্ট লিখে লক্ষাধিক হিট পাবে সেদিন না হয় বুঝবো যে তুমি একজন ব্লগার !  এক লাখ হিট !  সে তো অসম্ভব !  এক লাখের ধারে কাছেও কোন পোস্ট যায় নি এর আগে ।  কিন্তু অদ্ভুত ব্যাপার ,  প্লাবন২০০৩ এর এই পোস্টটি এক লাখ ছাড়িয়ে গেলো !  সত্যিই জীবন বড় অদ্ভুত ।  মাঝে মাঝে তা সিনেমাকেও হার মানায় ।  প্লাবনের স্ত্রী মারা গেছেন কিছুদিন আগে ।  ঈশ্বর তাকে শোক সামলানোর শক্তি দিক ।   সবচেয়ে বড় নিক -  সামহোয়্যারইন ব্লগের অনেক নাম সুনেছি । বন্ধুরা বলে এটা নাকি খুব চমৎকার একটা ওয়েবসাইট ।  তাই আমি এখানে রেজিস্ট্রি করতে চাই ।  আচ্ছা , এখাে নাকি প্রথম পাতায় াসতে ানেক সময় লাগে ?  এটা কি সত্যই ?  আমার কিন্তু আের তর সইছেনা ।  আপনারা সবাই ভালো থাকুন ।  দয়া করে আমার প্ড়টঃম এই ল কী ভাবছেন ?  অপটু কোন ব্লগারের কোন পোস্ট বা কমেন্টের কিয়দাংশ ?  না ।  এটা একটি নিক ।  মডুরা অবশ্য পরে নামটি কেটে ছোট করে দেয় ,  এবং বেরসিকের মত তাকে ব্যানও করে বসে ।  তার আলোড়ন সৃষ্টিকারী প্রথম এবং একমাত্র পোস্টে ব্লগারদের হতবিহবল বিস্ময় নিঃসন্দেহে আনন্দ যোগাবে আপনাদের ।  হায় হায় !  এ কি করলাম !  এরকম আরো একজন ছিলেন ,  শামসুদ্দিন ওরফে শামসু ওরফে .  .  .  কী যেন ,  বিশাল লম্বা নাম ।  তার লিংকটা খুঁজে পাচ্ছি না ।  সেও ব্যান ।  মডুরা চ্রম বেরসিক !  কিছু বিখ্যাত রিভার্স / বিনোদনমূলক নিক -  সরপ -  সে তার নিক খুলতে চেয়েছিলো  ' সরব '  নামে ।  অসাবধানতাবশত সেটি হয়ে যায় সরপ ।  ক্ষণস্থায়ী ব্লগ জীবনে সর্প উপহার দিয়েছে অনেক বিনোদনমূলক পোস্ট ।  তার সাথে যুক্তি তর্ক করতে গিয়ে ব্লগাররা হাল ছেড়ে দিয়েছেন ।  তুমুলভাবে তুলোধুনো হবার পরেও তার স্ট্যান্ড বদলায় নি ,  বুক চিতিয়ে ,  ফণা উঁচিয়ে লড়াই করে গেছে  " বাকশালী গালিবাজ "  এবং  " ইসলামবিরোধী নাস্তিক " দের সাথে ।  সেদিন সারাদিন লাগিয়ে তার সবগুলো পোস্ট  ( তার ভাষায় পস্ট ,  তিনি ওকার ব্যবহার করতেন না !  )  এবং কমেন্ট পড়ে প্রচুর হাসলাম !  নাজিল আযামী -  ধারণা করা হত এটি এ - টিমের কারো রিভার্স নিক ।  সে অবশ্য সরপ ' র মতো অতটা বিনোদনময় ব্লগার ছিলো না ।  আর তার রিভার্স প্লেয়িং অতটা স্থুল ছিলো না ।  তবে সে যখন তার  ' প্রিয় '  লেখাগুলো নিয়ে একটি ই - বুক বের করার ঘোষণা দিলো ,  তখন সবাই মোটামুটি নিশ্চিত হয়ে গেলো যে জামাতী ব্লগারদের চিহ্নিত করতেই এই চতুর চালটি দেয়া হয়েছে ।  পোস্টটি অবশ্যপাঠ্য ।  সেই আমলের ছাগু ব্লগারদের কর্মকাণ্ডের এক ঐতিহাসিক দলিল !  আমার প্রিয় লেখাগুলি নিয়ে ই - বুকশীখা -  শীখা রিভার্স / ছাইয়া নিক কী না তা অবশ্য নিশ্চিত নয় ।  ভারত থেকে ফ্যাশান ডিজাইনিংয়ে ডিগ্রি নেয়া এই ব্লগারের সাথে ছাগুগোষ্ঠীর বেশ ভালোই দহরম - মহরম ছিলো ।  ছাগুফাইটাররা ছিলো তার চোখের বিষ !  আমি প্রায়ই নিধিরাম সর্দার নামক অসভ্য ব্লগারের কাহিনী নামক সেইরকম মজার পোস্টটি পড়ে বহুৎ মজা হাসিল করি !   অশ্রূ -  এ টিমের কারো ফেইক পুরুষ নিক ।  নুরানী দাঁড়িঅলা বেশ সুদর্শন একজন  ' জামাতী '  ব্লগার ।  যার মূল লক্ষ্য ছিলো ছাগুচিফ ত্রিভুজকে টিজ করা ।  ত্রিভুজের gay প্রেমিক  ত্রিভুজকে নিয়ে সে অনেকগুলি কবিতা লিখেছিলো ।  আফসোস !  বেরসিক মডুরা তাকে সুলেমানি বান মেরে সব লেখা মুছে দিয়েছে ।  তাই লিংক প্রদান করা সম্ভব হচ্ছে না ।  কী সব কবিতা !  একটা লাইন এখনও স্মৃতিতে জ্বলজ্বল করে ,   " শার্টের আঁচল দিয়ে তোমার ঘাম মুছে দেবো !  "  ।  হাহাহা !  জাফরিন সুপ্তি  মাইরালা মার্কা হাসির প্রোফাইল পিকের এক জামাতপ্রেমী ছাইয়া ।  অনেকেই সে সময় তার সাথে টাংকি মারতে গিয়ে ধরা খেয়েছে ।  ইনিও সুলেমানি বান প্রাপ্ত ।  মডুদের কাছে অনুরোধ ,  ব্যান বহাল রেখে এসব বিনোদনময় ব্লগারের পোস্টগুলি ফিরিয়ে আনা হোক !  কবি শফিকুল এবং তার সুলতা ফেটিশ -  বিভিন্ন সময় বিভিন্ন নামে কবি শফিকুল ওরফে এসএফকে০০৭ তার কবিতার পোস্ট দিয়ে যেতেন মোটামুটি সব ব্লগেই ।  তার কবিতা এবং বই নিয়ে বিভিন্ন আলোচনা তুলে দিতেন সেইসব পোস্টে ।  কারো মন্তব্যের জবাব দিতেন না ,  কাউকে মন্তব্য করতেন না ।  তার সৃষ্ট চরিত্র ছিলো সুলতা ।  এই  ' মহান '  কবি মনে করতেন জীবনানন্দের বনলতার চেয়েও সুলতা বাংলা সাহিত্যে বেশি প্রভাব সৃষ্টিকারী চরিত্র ।  সবাই তাকে পচিয়ে কমেন্ট করতো ,  এবং সে তার বেশিরভাগই মুছে দিতো ।  তার মতে বনলতা সেন একটি সমকামী চরিত্র !  কী পরিমাণ ফাজিল !   জীবনানন্দ দাশের  ‘ বনলতা সেন ’ একটি শ্রেষ্ঠ সমকামী কবিতা  !  !  ! ব্লগারদের তৈরি কিছু অসাধারণ ছবি -     বড় করে দেখতেছবিটি বানিয়েছেন ব্লগার সোজা কথা ।   এটি কে বানিয়েছেন জানি না ।    নেট ছাড়া যদি ব্লগিং করতে হতো ,  এভাবে লাইনে দাঁড়িয়ে পোস্ট দিয়ে ।  ছবিটি বানিয়েছেন ফিউশন ফাইভ ।    বাংলা ব্লগ ট্রাফিক ।  এটাও ফিফার বানানো ।    এটাও ফিফার ।    এটা বানিয়েছেন নাফিস ইফতেখার ।    সবাকের বানানো । আরো কিছু দারুন ছবি ছিলো ।  সেগুলো খুঁজে পাচ্ছি না ।  পেলে এ্যাড করে দিবো ।  একটি অদ্ভুত স্টিকি পোস্ট !   স্টিকি পোস্টগুলো হয় সুলিখিত ,  গুরুত্বপূর্ণ ,  এবং অবশ্যই বিশেষ কিছু ।  কিন্তু সাময়িক পোস্ট কি কখনও স্টিকি হতে পারে ?  হ্যাঁ ,  এই আজব ব্লগে সেটাও হয়েছিলো ।  ATTN .  কমপিউটার জগৎ ব্লগ কর্তৃপক্ষ  (  সাময়িক পোস্ট  )  জেনারেলের টুপি -  সামুতে সেফ থেকে জেনারেল হতে কেউ পছন্দ করেন না ।  এতে ব্লগিং সুবিধা লাঘব হয় ।  অপরদিকে  ' জেনারেল '  একটি সম্মানজনক সামরিক পদবীও বটে ।  তাই ব্লগাররা সেফ থেকে জেনারেল হয়ে গেলে প্রোপিক পাল্টিয়ে জেনারেলদের টুপি পরিধান করতেন ।  এতে যেমন একটা প্রতিবাদের আঁচ থাকতো ,  তেমন অন্য ব্লগারদের কাছে সমীহও আদায় করা যেতো !  এর ফাঁকে ব্লগার এরশাদ বাদশা টুপির দোকান দিয়ে বসলেন ।   ভালোই বিকিকিনি হয়েছিলো !  এখন দেখছি সেখানে মাত্র একটা টুপি অবশিষ্ট আছে ।  কারো লাগবে নাকি ? অন্যান্য ব্লগে আমার অভিজ্ঞতা -  আমার ব্লগ -   সামুতে আসার কিছুদিন পর বাবুয়া ক্যাচালে অনেক ব্লগার ব্যান হলেন ।  অনেকেই প্রতিবাদে পোস্ট বিরতি শুরু করলেন ।  সেই নিষ্প্রাণ অচলাবস্থা থেকে পরিত্রাণ পেতে বেশ কয়েকজন  " আমার ব্লগ " এ একাউন্ট খুললেন ।  যারাই এসেছিলো তাদেরকে অত্যন্ত উষ্ণ আন্তরিকতার সাথে বরণ করে নেয়া হয়েছিলো ।  তবে ওখানে নানাবিধ কারণে বেশিরভাগই স্থায়ী হন নি ।  আমরা বন্ধু -   এটি সামুর প্রাচীন ব্লগারদের তৈরি একটি বিদ্রোহী ব্লগ ।  সেখানেও একাউন্ট খুলেছিলাম ।  প্রথমদিকে খুবই জমজমাট ছিলো ।  আর এখন !  দিনের পর দিন যায় নতুন পোস্ট আসে না সেখানে ।  এই ব্লগটির পোস্টরুল পছন্দ হয় নি আমার ।  শর্ত ছিলো পুরোনো , পূর্বে অন্য কোন ব্লগে প্রকাশিত কোনো লেখা দেয়া যাবে না ,  আর সেখানে প্রকাশিত লেখা অন্য কোন ব্লগে আটচল্লিশ ঘন্টার মধ্যে প্রকাশ করা যাবে না ।  সোনাব্লগ -  এই কুখ্যাত ছাগু ব্লগে আমার নাম ও প্রোফাইল পিকচার নকল করে একাউন্ট খোলা হয়েছিলো ।  ছাগুদের কাম কারবার আর কী !  এখানে বেনামে একাউন্ট খুলেছিলাম ছাগুদের সাইজ করতে ।  তা যথারীতি ব্যান খায় । ব্লগার রাজীব হায়দার ওরফে থাবা বাবা ' র হত্যার ইন্ধন যোগানোর অভিযোগে এটি গত তিনবছর ধরে বন্ধ ।  ইস্টিশন ব্লগ -  এখানে স্বনামে একাউন্ট খুলেছিলাম ।  একটি পোস্ট দেয়ার পর আর যাওয়া হয় নি ।  চতুর্মাত্রিক ব্লগ -  আমার ব্লগজীবনের দ্বিতীয় বাড়ি ।  এই ব্লগে চমৎকার কিছু সময় কাটিয়েছি ।  এখানে এখনও ব্লগিং অব্যাহত রেখেছি ।  নতুন কোন লেখা লিখলে সামু এবং চতুর দুই জায়গাতেই দেয়া হয় ।  এটিও একটি বিদ্রোহী ব্লগ ।  ২০০৯ এর ভেবু - লুল্পুরুষ কাণ্ডের পর কিছু ব্যান খাওয়া এবং কিছু বীতশ্রদ্ধ হওয়া ব্লগার মিলে গড়ে তোলে চমৎকার এই ব্লগটি ।  বিশেষ করে আমি যখন সামুতে সাড়ে ছয়মাস কমেন্ট ব্যান ছিলাম ,  সেই সময়ে ধুমিয়ে ব্লগিং করেছি এখানে ।  এই ব্লগে আমার অস্কার পুরষ্কার নিয়ে একটি লেখা স্টিকিও হয়েছিলো ।  সবেধন নীলমনি এই সাত বছরেরও দীর্ঘ সময়ে ব্লগিং করা আমার !  চতুরে অনেক গুণী ব্লগারের সাথে পরিচয় হয়েছে ।  মূলত সাহিত্যনির্ভর ব্লগ হলেও সেখানে ক্যাচাল কম হয় নি ।  সেখানকার ক্যাচাল আবার অন্যরকম ।  সামুর মতো গালাগালি ,  মাল্টিনিক এসব কিছু ছিলো না ।  বুদ্ধিদীপ্ত এবং শৈল্পিক মন্তব্যে একদম তুলোধুনো করে ফেলা হতো দুষ্ট ব্লগারদের ।  আর কোন ছাগু ভুল করে ঢুকে পড়লে তো ছেড়ে দে মা কেঁদে বাঁচি অবস্থা হতো !  এমন কিছু ক্যাচালময় এবং মজার পোস্টের লিংক দিচ্ছি ,  পড়ে আনন্দ পাবেন নিশ্চিত !  একজন তরুণ  '  কবি '  দাবীদারের ভুলে ভরা কিছু লাইনের নমুনা  বিদায় ব্লগীং  :  বিদায় চতুর্মাত্রিক :  আমার শেষ ব্লগ :  আকাশের জন্য পাহাড় চতুর্মাত্রিক কী তবে মাস্তানদের আবাসস্থল  ?  পারলে বলেনতো  !   !   !  গল্প  :  রুটিনপোস্ট প্রায় শেষ পর্যায়ে ।  কিন্তু এখনও সামুর একটিও ক্যাচাল পোস্ট দেয়া হলো না ।  তাই ব্লগজাতিকে হতাশা থেকে রক্ষা করার জন্যে একটি ক্যাচাল পোস্ট সংযুক্ত করা হলো ।  WANNA LEARN FASHION DESIGNING  ?  এই পোস্টে কমেন্ট করে বেশ কয়েকজন ব্লগার জেনারেল হয়েছিলো ।  তাই ধারণা জন্মেছিলো যে এই নিকটি মডুদের পেয়ারের কোন ব্লগারের ।  অবশ্য পরে পোস্টদাতা আর আসেন নি সামুতে ।  তাই রহস্যটা অজানাই থেকে গেলো !  কালাজাদু -  এবার একটা জাদু দেখাবো ।  একটি লিংক দিচ্ছি ।  খুব সাবধান ক্লিক করার ব্যাপারে ।  ক্লিক পরবর্তী কোন সমস্যার জন্যে আমি দায়ী নই ।  হাহাহা !  ছু মন্তর ছু !  কি ,  ডরাইলেন ?    সবশেষে ,  ফিরে যাই পোস্টের শুরুতে উল্লেখিত ব্যাপারটা সম্পর্কে ।  জানতে চান সেই সিক্রেট ?  খুব ভালো ।  আপনার বয়স কি একশ হয়েছে ?  আগেই বলেছি ,  একশ বছরের বুড়ো ব্যতীত কারো এই ঘটনা জানার উপায় নেই ।  এই সিক্রেট প্রকাশ করলে সৃষ্টি হবে অবিশ্বাস্য এক ক্যাচালের ,  যা কেউ ভাবে নি কখনও !  শয়ে শয়ে মাল্টিনিক গজাবে ,  শয়ে শয়ে নিক শহীদ হবে অবিশ্বাস্য এই ঘটনার পরিপ্রেক্ষিতে ।  জানতে ইচ্ছে করছে খুব ?  কিন্তু আমি যে সিসিলিয়ানদের মতো  ' ওমের্তা '  পালন করতে শিখে গেছি ।  প্রায়োরি অফ সাইওনের সদস্যদের মত গোপন রেখে দিয়েছি ।  তাই দুঃখ প্রকাশ করা ছাড়া কোন উপায় নেই ।  চাঁদ কেন ওঠে ?  সূর্য কেন ডোবে ?  বসন্তকালে কেন শরীল চাবায় ?  কিছু কথা থাক না গুপন !    শুভ ব্লগিং !  

                    




অফ স্পিন

 নেহালের বয়স এখন বার ।  উন্মুক্ত কল্পনারাজ্যে বল্গাহীনভাবে অনিঃশেষ ছোটাছুটি করার সময় ।  হ্যান্স ক্রিশ্চিয়ান এ্যান্ডারসন অথবা ঠাকুরমার ঝুলির চরিত্রগুলোর সাথে নিবিড়তা বজায়ের পাশাপাশি রহস্য অনুসন্ধানী গোয়েন্দার আতশ কাচে পৃথিবীটা অন্য চোখে পরখ করার সময় ।  স্কুলের টিফিনের পয়সা বাঁচিয়ে পেপারব্যাক থ্রিলারগুলো কিনে বন্ধুদের কাছে চোখ বড় করে কাহিনীর চমকগুলো বলতে গিয়ে ঝালমুড়ি বিকেল শেষ হয়ে যায় নিমিষেই ।  ক্লাস সিক্সের ক্রিকেট দলের  ' দুধ ভাত '  অথবা সংবাদ প্রতিবেদকের ভাষায়  ' দ্বাদশ ব্যক্তি '  নেহাল গায়ে গতরে তেমন বেড়ে না ওঠায় পেস বোলিং করার চেষ্টা বাদ দিয়ে অফ স্পিন শিখছে ।  ক্লাস ক্যাপ্টেন নিশাত এবং ক্রিকেট দলের ক্যাপ্টেন নির্ঝর দুজনেই বেশ জোরে বল করতে পারে ।  এইতো সেদিন দুই ক্লাস ওপরের ছেলেদেরকে দুই লিটার কোক বাজির ম্যাচে হারিয়ে দিল এই দুজনের দুর্দান্ত গতিময় বোলিং এর তোড়েই ।  ওইদিনের ম্যাচে কিছু সময়ের জন্য ফিল্ডিং করেছিল নেহাল ।  বাউন্ডারি লাইনে দাঁড়িয়ে নিশ্চিত দুটো চার বাঁচিয়ে দিয়ে সবার বাহবা পেয়েছিল ।  এমনতর বাহবা পেলে কার না ইচ্ছে করে নিয়মিত তার ভোক্তা হতে !  নেহাল তাই ক্লাস টিমে ঢোকার জন্য আপ্রাণ চেষ্টা করছে ।  মুরালিধরনের বোলিং এর কিছু ভিডিও দেখেছে সে ক ' দিন খুব মনযোগ দিয়ে ,  কিন্তু পরে মুরালি হবার চেষ্টায় ক্ষান্ত দিয়েছে অদ্ভুত বোলিং এ্যাকশন অনুকরণ করতে পেরে উঠছিল না বলে ।   এরচেয়ে গ্রায়াম সোয়ানকে ট্রাই করা যেতে পারে ।  কব্জির কারুকাজ ধীরে ধীরে রপ্ত করছে সে ।  বলের লাইন লেংথ এলোমেলো হয়ে গেলেও মাঝে মধ্যে অফসাইডের বাইরের বল সাঁই করে স্পিন করে মিডল স্ট্যাম্পের দিকে ঢুকে জবরদস্ত কোন ব্যটসম্যানকে ভড়কে দিলে নেহাল স্টেডিয়াম ভর্তি মানুষের হর্ষধ্বনি আর হাততালি শুনতে পায় ।  রাতে ঘুমানোর আগে মুদ্রিত হরফের তৈরি রূপকথা এবং রহস্যের রাজ্যে পরিভ্রমণ করার সময় স্পিন বোলিং এর চতুর দক্ষতার কথা ভেবে গর্ব হয় তার ।  তবে নতুন পাওয়া বইগুলো -  কিছু কেনা ,  কিছু উপহার পাওয়া ,  কিছু ধার করা ,  পড়ার সময় টিনটিনের এ্যাডভেঞ্চার ,  ফেলুদার রহস্যানুসন্ধান আর রূপকথারঙ রাতের সাথে আঁতাত করে সুখনিদ্রায় নিমজ্জিত হলে পরে খেলার মাঠটায় বরফ কুঁচি ছিটিয়ে দেয় এস্কিমোরা ।  বরফমাঠে খেলা থেমে থাকে না ।  বার বছর বয়সের মনমাঠে রূপকথা এবং রহস্যদলের খেলোয়াড়দের অভাব হয় না কখনো ।  আর .  .  . 
 নতুন নতুন রূপকথাতো সৃষ্টি হচ্ছেই দিনকে দিন !  
 রূপকথা  রূপকথার বইগুলোর মধ্যে সবচেয়ে সুন্দর চীনেরগুলো ।  রূপকথার নবতর পাঠ উন্মোচিত হচ্ছে নেহালের কাছে ।  বয়ঃসন্ধিজনিত পরিবর্তন আর শিহরণ ,  যেগুলোকে একসময় শারিরীক অসুস্থতা বা অস্বাভাবিকতা মনে করে ভয় পেতো নেহাল ,  এখন সে জানে  ' বড় ' দের এসব জিনিস  ' ছোট ' রা লুকিয়ে লুকিয়ে দেখতে পারে ।  সে যা জানে না তা হল বড়দের চর্চিত অভ্যাসগুলো যখন নতুন জানা হয় শরীরের তন্ত্রীতে তন্ত্রীতে সৃষ্ট পুলকের ঢেউ কতটা বিপজ্জনকভাবে অভ্যস্ত কামচেতনার একঘেয়ে আনন্দকে তাড়া করতে পারে ,  এমনকি হটিয়েও দিতে পারে ।  নতুন রূপকথার চরিত্রগুলোর মধ্যে চৈনিকেরা নেহালের প্রিয়তর ।  এখন সে জীবন্ত রূপকথা দেখতে শিখেছে ।  সে এক অন্য জগৎ ,  অন্য শিহরণ ।  শুধু দেখতেই ইচ্ছা করে ।  চাপা নাক আর ছোট চোখ ,  সিল্কি চুল ,  .  .  . চিৎকার চিৎকার !  !  
 প্রথমে তাকে শিখিয়েছিল ক্লাস ক্যাপ্টেন নিশাত ।  শুরুর দিকে দুজন মিলেই গোপন এই পরিভ্রমণে অংশ নিতো ।  পরের দিকে ক্রিকেট ক্যাপ্টেন নির্ঝর যুক্ত হওয়াতে সম্মিলিত প্রয়াসে রূপকথার সংগ্রহশালা সমৃদ্ধ হতে থাকে ।  চাপা নাক ,  ছোট চোখ ,  হলুদ ত্বকের সাথে যুক্ত হয় শ্বেত অঙ্গ ,  চকলেট শরীর ,  নীল চোখ ,  গোলাপী ঠোঁট ,  শুভ্র বুক ,   কড়া গন্ধযুক্ত দক্ষিণ আমেরিকান ফুলের খয়েরী বৃন্ত ।  
 নতুন রূপকথা ,  নতুন চরিত্রগুলোতে বুঁদ হয়ে থাকলেও পুরনো বইগুলোকে এখনো ভীষণ ভালবাসে নেহাল ।  যেমন ,  পিনোকিও ।  ভয় হয় ,  ইদানিং প্রচুর মিথ্যে কথা বলতে হচ্ছে তাকে ,  পিনোকিওর মত তার নাকটা আবার বড় হয়ে যাবে না তো !  পিনোকিও ,  বেচারা রূপকথা বইয়ের কাঠবালক কী বিপদেই না পড়েছিল ।  রূপকথা ,  বোগাস ।  তবে তারপরেও ভাল লাগে ।  নতুন রূপকথাগুলো পুরো পৃথিবীর সমস্ত দেশ - মহাদেশ অধিগ্রহণ করতে যাচ্ছে প্রবল পরাক্রমে ।  রাশিয়ান ,  লাতিনো ,  ইতালিয়ান ,  তবে আপাতত তারা দেশী রূপকথাতেই নিমগ্ন থাকতে চাইছে ।  ঠাকুরমার ঝুলি হাতড়িয়ে দৈত্য - দানব ,  পরী বের করে তারা ।  পরীদের বিশেষ পরিচর্যা করে ।  জসীমউদ্দীনের বাঙ্গালীর হাসির গল্পের ষোলকলা জানা বুদ্ধিমতী গ্রামীণ বউ এর কাহিনী পড়ে খুব হেসেছিল সেদিন ।  এখন চাইছে ষোলকলার মধ্যে আট কলা দেখানো বউটির অপ্রদর্শিত কলা - কৌশল দেখতে ।  চাইলেই তো দেখা যায় ।  শুধু একটু সাহস থাকলেই হয় ।  নীলক্ষেতের মোড়ে একদিন সাহস করে চলে যাবে নাকি ?  স্কুলব্যাগ দেখে যদি আবার কড়কে দেয় !  সাহসের থলেতে খুচরো পয়সা জমে ,  কিন্তু তা বড় নোট হয়ে উঠতে পারে না ।  তাই আপাতত লম্বা নাক নিয়ে কাঠবালকেরা ইতস্তত ঘোরাফেরা করতে থাকে বালিকা বিদ্যালয়ের পাশে ।  বাসায় ফিরতে মাঝেমধ্যে দেরী হয়ে যায় ।  তাদের নাকও বাড়তে থাকে ।  পিনোকিও যে এখনও বসবাস করে বালকদের মাঝে !  
 রহস্য  সাম্প্রতিককালে পঠিত রহস্যোপোন্যাসের মধ্যে নেহালের পছন্দ হয়েছে ফেলুদার  " রয়েল বেঙ্গল টাইগার রহস্য "  ।  নিশাতের অবশ্য ফেলুদা তেমন পছন্দ না ।  সে তিন গোয়েন্দার ভক্ত ।  আর নির্ঝর শার্লক হোমস বলতে অজ্ঞান ।  তাদের মধ্যে এ নিয়ে বেশ তর্ক হয় । 
 - ফেলুদার মত আর কেউ নাই
 - কিশোর পাশা বস ! 
 - আরে ধুর শার্লক হোমস হইল সবার গুরু ।  ফেলুদা চরিত্রটাতো বানাইসেই তারে দেইখা ।  
 - যত যাই বল ,  শার্লক হোমসের  " রয়েল বেঙ্গল রহস্য " র মত বই নাই একটাও ।  
 - এহ বাস্কারভিলের হাউন্ড পড়ছিস ?  
 - কাকাতুয়া রহস্য বেস্ট ! 
 - ছিন্নমস্তার অভিশাপ ! 
 - রক্তচক্ষু
 - আ স্টাডি ইন স্কারলেট 
 গোয়েন্দা বইয়ের প্রতি প্রবল আকর্ষণ থাকলেও পাঠক হিসেবে নতুন হবার কারণে নিজেদের পছন্দের নায়কের শ্রেষ্ঠত্তের দাবী তোলা নামাশ্রয়ী তর্ক বেশিক্ষণ চলতে পারে না ।  তবে তাদের বয়সে কথার মাঝে হঠাৎ নীরবতা নেমে এলে তা ছায়া ফেলতে পারে না বেশিক্ষণ ।  বালকেরা আলোক খোঁজে ।  বালকের দল ঈপ্সিত লক্ষ্যবস্তুর দিকে ধাবমান হয় ।  রহস্য অবগুন্ঠনে বালকদের মত একনিষ্ঠ কৌতুহলী কর্মী আছে আর কারা ?  তারা নিজেদের গোয়েন্দা দল গঠনের সিদ্ধান্ত নেয় ।  পাশের বাড়ির আলোটা কেন জ্বলেছিলো সারারাত ?  স্কুলের পাশের পুকুরটায় কারা নাকি রাত তিনটেয় এসে বিষ মাখিয়ে সমস্ত মাছ মেরে ফেলবে ?  অংক স্যারের চাচাতো ভাই কেন বের হয়না বাসা থেকে জানিস ?  চারটে খুনের আসামী ,  হু !  সবই বিশ্বস্ত সুত্র থেকে পাওয়া খবর ।  
 আলোকবালকদের চোখ ফাঁকি দেবে কে ?  তারা টর্চ দিয়ে সমস্ত এলাকা ,  ক্লাশরুম ,  প্রতিবেশী ,  সবাইকে ,  সবকিছুকে চষে ফেলছে ।  
অভিশপ্ত পুকুর ।  রহস্যময় বাড়ি ।  অংক স্যারের আশ্রিত ছোট ভাই ফেরারী ।  পাশের বাসার তরুণী মেয়েটা দুঃখী ।  সে হাসে না কেন ?  নজর রাখতে হবে ।  সে কি নির্যাতিতা ?  জানতে হবে ।  তার মন খারাপ কেন ?  সে লাল রঙ বেশি পছন্দ করে ?  
 - আজকে তার ব্রায়ের স্ট্র্যাপ দেখসি !  
 - কিপ ওয়াচিং ওয়াটসন !  ভালো ক্লু ।  দেখতে থাক ।  আরো অনেক কিছু জানবি । 
তারা একসাথে হলে ইদানিং এই রহস্যময়ী বালিকাকে কেন্দ্র করেই উদঘাটিতব্য রোমাঞ্চের কার্যক্রম নির্ধারণ করে ।  
 - আমাদের চেয়ে তিন বছর বড় ।  ষোল । 
 - গুড ইনফরমেশন রবিন ! 
 - তাদের বাসায় নতুন গোসলখানা করেছে ।  ভেন্টিলেটর দিয়ে সব দেখা যায় ।  
 - তুই গোসল দেখিস ?  ! 
 - হ্যাঁ !  জানালার পর্দার ফাঁক দিয়ে ।  
 - ধরা পড়লে ?  
 - আরে লাইট নিভায়ে ঘর অন্ধকার করে রাখি ।  
 - রহস্য আরো জমে উঠেছে ।  আমাদের সাহায্য তোমার প্রয়োজন হবে ।  তোদের বাসা ফাঁকা থাকবে কবে ?  
 - আমি জানাবো ।  
 - কী কী দেখা যায় ক তো !  কী কী দেখলি ?  
 বালকের দল ঘন্টার পর ঘন্টা এ নিয়ে আলাপ চালিয়ে যায় ।  তাদের শোনার তৃষ্ণা শেষ হয়না ।  প্রতিবার যুক্ত হয় নতুন প্রশ্ন ।  বক্তা বালক বিন্দুমাত্র বিরক্ত না হয়ে নতুনভাবে বর্ণনা করতে থাকে ।  আলাদা আলাদা বর্ণনার গড়মিল খুঁজে পেলেও শ্রোতাবালকের দল তাদের গোয়েন্দা মনোবৃত্তি চেপে রাখে ,  সূক্ষ্ণ পর্যবেক্ষণের দক্ষতা দিয়ে আরোপিত অংশগুলো ধরিয়ে দিয়ে কৃতিত্ব নেবার বদলে সাগ্রহে শুনে যায় ,  নিজেরাও যোগ করে এবং সেসব বক্তাবালকের সাগ্রহ অনুমোদনে সানন্দে সংযোজিত হয় ।  শুনতে শুনতে তাদের কান বিদ্রোহ করে চোখ অভিমুখী হয়ে নতুন দাবী জানায় ।  তাদের চোখ পুড়তে থাকে পলিথিনের ব্যাগে একটা জ্বলন্ত ম্যাচের কাঠি নিক্ষেপ করলে  যেমন কুচকেমুচকে নিমিষেই পুড়ে নিঃশেষ হয়ে যায় তেমনভাবে ।  চোখ পোড়ে ,  চোখ জ্বলে ,  চোখ যন্ত্রণাকাতর হয় ।  তারা আর সইতে পারে না ।  
 - কবে তোদের বাসা ফাঁকা থাকবে বল না বাইনচোৎ !  
 - আরে গালি দ্যাস কেন !  হলে তো আমি জানাবোই ।  
 - কবে জানাবি ! 
তাদের মধ্যে একটা হই - চইয়ের উপক্রম হলে সচেতন অভিভাবিকা মাতৃসুলভ উদ্বিগ্নতা এবং যত্ন ইচ্ছা নিয়ে  সন্তান এবং তার বন্ধুদের কাছে আসেন ,  
 - এই নেহাল কী হয়েছে ?  এত গোলমাল করছিস কেন ?  বাবারা ,  তোমরা কিন্তু খেয়ে যাবা ।  গরুর মাংসের ভুনা করেছি লেবু আর লেটুসপাতা দিয়ে ।  
 - না আন্টি ,  অনেক দেরী হয়ে গেছে ।  আমাদের যেতে হবে ।  আপনারা নাকি পিকনিক করতে যাবেন গাজীপুরের দিকে ,  কবে ?  
 - হ্যাঁ ,  এইতো এই সপ্তাহেই যাবো সবাই মিলে ।  নেহাল খুব করে ধরেছে ।  
 - যান আন্টি ।  খুব ভালো জায়গা ।  নেহাল ,  তুই আমাদের জানাবি কিন্তু ঠিক আছে ?  আচ্ছা আন্টি ,  এখন যাই ।  
 বিদায় নিয়ে চলে আসার সময় তারা নেহালের আচরণে সন্দেহ করার উপকরণ খুঁজে পায় ।  সে কি আসলেই তাদের সবাইকে ফাঁকি দিয়ে গাজীপুরে চলে যাবে ?  ফাঁকা বাসায় অভিযান হবেনা !  রহস্য উদঘাটিত হবে না ?  
 এ্যাডভেঞ্চার  - নেহালটা ইদানিং কেমন এড়িয়ে চলছে আমাদের খেয়াল করেছিস নির্ঝর ?  
 - হু ,  ভয় পাইছে ।  
 - ভয় পাবে কেন !  আমরা কী ওর কোন ক্ষতি করতে যাচ্ছি নাকি ?  
 - গাজীপুরে পিকনিকে না যায়া একা বাসায় থাকবে কী বইলা এটা নিয়া চিন্তিত ।  
 - আরে এইটা কোন ব্যাপার নাকি ,  ধুর !  বলবে যে শরীর খারাপ ।  তোমরা যাও ।  
 - কিন্তু তাইলে যদি তার ফ্যামিলির লোকেরা না যায় ?  
 - তাও তো কথা ।  আচ্ছা নেহালের কাছে কি বাসার চাবি আছে ?  দিয়ে যাবে আমাদের ?  
 - জিগাইসিলাম ।  নাহ ।  চাবি নাই অর কাছে ।  
 - তাহলে চাবি বানায় নিতে হবে ।  
 - তাইলে চাবি চুরি করতে হবে আগে ।  
 - তা সে সামান্য এই কাজটা পারবে না !  গোয়েন্দা বই পড়ে আন্ডা শিখছে সে !  
 নেহালের আগমনে তাদের কথাবার্তায় ছেদ পড়ে ।  ছুটির পর তাদের ম্যাচ প্র্যাকটিস করার কথা থাকলেও কর্দমাক্ত মাঠের কারণে ঝিমিয়ে আড্ডা দিয়েই বিকেলটা কাটাচ্ছিলো তারা ।  নেহালের চোখেমুখে দারুণ উৎসাহ ,  যেন দারুণ কোন একটা সারপ্রাইজ নিয়ে এসেছে ।  
 - কী রে এরকম লাফাতে লাফাতে কোত্থেকে আসলি ?  ক্লাশে তো একটা কথাও বললি না আজকে ।  শোন ,  তোর সাথে জরুরী কথা আছে ।  
 - আরে রাখ তোদের কথা !  এই দেখ ,   " যকের ধন "  - হেমেন্দ্রকুমার রায় এর ।  বাংলা ভাষার অন্যতম বেস্ট এ্যাডভেঞ্চার উপন্যাস ।  ইশ ,  কত যে খুঁজতে হল এটাকে !  
 - যকের ধন !  আরে এটা আমি পড়া শুরু করেছিলাম ।  বিমল ,  কুমার কী ক্যারেক্টার আর সাসপেন্স !  পুরাটা পড়তে পারিনাই ।  হারায় গেছিলো ।  আসলেই দারুণ এ্যাডভেঞ্চার ।  কবে দিবি এটা বল !  
 - আমার পড়া শেষ হোক ।  কালকে তো ছুটি ।  ওহ ,  কালকেই তো আমাদের পিকনিকে যাবার কথা ।  নাহ কালকে দিতে পারবো না রে ।  শনিবার নিস ।  
 - শনিবার !  কীসের শনিবার ?  আর তোর তো পিকনিকে যাবার কথা না ।  তুই কালকে বাসায় থাকবি ।  
 - হু ,  মনে আছে আমার ।  দেখি ম্যানেজ করা যায় কী না ।  
 - ম্যানেজ না করার কী হইল ?  ম্যানেজ করবি যেভাবে হোক !  
 - আরে বোঝার চেষ্টা কর !  আমাকে একা রেখে বাসার সবাই যাবে ? 
 - সব আয়োজন হয়ে গেসে না ?  মাইক্রো ভাড়া করসে ?  
 - হু ।  
 - খাবার দাবারের অর্ডার দেয়া হইসে ?  
 - হু
 - তাইলে নিশ্চিন্ত থাক ।  তোর জন্যে এতগুলা টাকা গচ্চা দিবে না ।  লাস্ট মোমেন্টে খালি কইবি যে তোর পেট মুচড়াইতাসে ,  একেবারে লাস্ট মোমেন্টে ,  বুঝছোস ?  
 - বলব তো ,  দেখা যাক এখন কী হয় .  .  . 
   স্পিন  গাজীপুরের সবুজে সুশোভিত বনভোজন এলাকায় যাবার জন্যে বেশ ভালোই আয়োজন করা হয়েছে ।  শুধু নেহালের বাবা - মা - ভাই - বোন না ,  তার এক মামাও নিমন্ত্রণ পেয়ে উপস্থিত আগের রাতে ।  ফুটফুটে চেহারার নেহালের প্রতি স্নেহ প্রদর্শনের পর যখন তিনি কথায় কথায় জানতে পারলেন যে ,  সে অফ স্পিন বোলিংয়ে ভালো করার জন্যে বিশেষ চেষ্টা চালিয়ে যাচ্ছে ,  প্রাক্তন খেলোয়াড়ী জীবনের কথা স্মরণ করে তিনি তাকে কিছু টিপস দেবার জন্যে কাছে টেনে নিলেন ।  
 - অফ স্পিন কীভাবে কর তুমি নেহাল ,  ফিঙ্গার দিয়ে নাকি রিস্ট দিয়ে ?  
 - রিস্ট ।  
 - সেটাই ভালো ।  তোমার বল টার্ন করে কেমন ?  
 - টার্ন করে ভালোই ।  তবে টার্ন করাতে গিয়ে লাইন লেনথ ঠিক থাকে না ।  
 - সবসময় টার্ন করাতে গেলে কিন্তু ব্যাটসম্যান বুঝে ফেলবে তোমার বল ।  মাঝেমধ্যে  " আর্মবল "  করবা ।  আর্মবল বোঝো তো ?  
 - না মামা ।  
তিনি যত্নের সাথে তাকে আর্ম বল ,  টপ স্পিন সহ আরো কিছু বোলিং কৌশলের কথা জানালেন ।  কব্জির কিছু কৌশল হাতেকলমে শিখিয়েও দিলেন ।  আগামীকাল যাবার পথে ব্যাটবল কিনে নিয়ে গিয়ে কত মজা করে ক্রিকেট খেলা যাবে তার লোভনীয় বর্ণনা দিলেন ।  একজন মোটামুটি পরিচিত প্রাক্তন খেলোয়াড়ের কাছ থেকে হাতেকলমে শেখার লোভে নেহালের চোখ চকচক করে উঠলো ।  
 - এখন তাহলে যাও ঘুমাও ।  কালকে তো সকালে উঠতে হবে ।  
 স্পিন বোলিংটা ভালোভাবে শেখার এই মওকা ছাড়া ঠিক হবে না ,  নেহাল ঠিক করে ।  নির্ঝর আর নিশাতকে একটা কিছু বুঝিয়ে দিলেই হবে ।   " স্যরি দোস্ত কোনভাবেই ম্যানেজ করতে পারলাম না ।  মামাটা এসেই যা ঝামেলা বাঁধালো ।  "  প্রথমে সে প্রথাগত বোলিং করবে ,  বল অফস্ট্যাম্পের বাইরে পিচ করে হালকা বাঁক নিয়ে ভেতরে ঢুকবে ।  ওরা হয়তো এই বলকে পাত্তাই দিবে না ।  সুইপ করে বাউন্ডারিতে পাঠিয়ে দেবে ।  এরপর সে আরেকটু বাঁক খাওয়াবে বলটাকে ।  তারা ডিফেন্স করতে বাধ্য হবে ।  তারপর সেই বিভ্রান্তিকর আর্মার !  এটা অবশ্য এখনও ভালোমত দেয়া শেখেনি সে ।  তবে শিখে নেবে ।  কালকেই ।  তাকে ক্লাশটিমের অপরিহার্য সদস্য হতেই হবে ।  কতদিন আর দুধভাত হয়ে থাকা যায় !  তারপর দেবে সে টপস্পিন ।  তারপর দুসরা .  .  . 
  - এই নেহাল ,  উঠবি না ?  তাড়াতাড়ি ওঠ ।  উঠে দাঁত মেজে বাথরুম টাথরুম সেরে রেডি হ !  সময় নাই তো বেশি ।  
 মাঝেমধ্যে  " প্রকৃতি "  মানুষকে নিয়ে বিচিত্র খেলা খেলে ।   টয়লেটে বসে নেহাল আবিস্কার করল ,  যে কথাটা তাকে বলার জন্যে এতদিন ধরে নিশাত এবং নির্ঝর পীড়াপীড়ি করেছে ,  যা নিয়ে সে দোনোমনা করে ভেবেছিলো শেষতক বন্ধুদের কথামতই কাজ করবে ,  গতরাতে মামার প্রলোভনে যা আবার ব্যাকস্পিন করে ফেরত এসেছিলো এবং সে প্রথম সিদ্ধান্তেই অটল হয়েছিলো ,  এখন তা আবার স্পিন করে নির্ঝর আর নিশাতের কাছেই ফেরত গেল ।  বল এখন তাদের হাতে ।  ইচ্ছেমত স্পিন করাচ্ছে যেন তার পেটের ভেতরেই !  সব মুচড়ে মুচড়ে উঠছে ।  
 - আমি যেতে পারবো না মা ।  আমার পেটখারাপ হয়েছে ।  
কাঁদোকাঁদো স্বরে বলল সে ।  
 - সে কী !  কখন ?  কালকে রাতে বললাম এত করে চটপটি খাসনা ,  তা তো শুনলি না । 
আনন্দের আয়োজন ভেস্তে যাওয়ায় বেচারা বালক ফ্যাঁচফ্যাঁচ করে কাঁদতে লাগলো ।  
 - তোমরা যাও মা ।  আমার কারণে সবাই কেন মিস করবা ?  নিশাত আর নির্ঝরকে ফোন করে বলে দিচ্ছি আমি ।  ওরা এসে থাকবে ।  কোন সমস্যা হবে না ।  
 - আহারে বাচ্চাটা আমার !  ওরা যাক ,  আমি থাকি ।  
  গাড়ি হর্ন দিচ্ছে ।  ব্যাগ গোছানো শেষ ।  নিশাত আর নির্ঝরও এসে পড়েছে যথাসময়ে ।  
 - আন্টি আপনি যান ।  আমরা থাকতে কোন সমস্যা নাই ।  
 - বাবারা ,  তোমরাও তো বাচ্চামানুষ ,  ভরসা পাইনা ।  
 - আরে আন্টি কী যে বলেন !  আমাদের বয়স তের !  
তের বছর বয়সের স্পর্ধিত এবং আত্মবিশ্বাসী উচ্চারণ শুনে আশান্বিত হয়ে না ,  বরং পুত্রকে স্বনির্ভর করার মহৎ প্রয়াসের কথা বিবেচনা করে অবশেষে নেহালের বাবা - মা তাকে অভিভাবকহীন একটা দিন ফাঁকা বাসায় মঞ্জুর করলেন ।  
  - তোর দেখি সত্যিই পেট খারাপ হইসে !  কস কী !  আচ্ছা মন খারাপ করিস না ।  দেখ না কী আনসি !  
নির্ঝর তার পকেট থেকে একটা সেলফোন বের করে ।  কোথা থেকে যোগাড় করেছে কে জানে !  তাদের কাউকে এখনও সেলফোন রাখার অনুমোদন দেয়া হয়নি বাসা থেকে । 
 - আজকে ভিডিও করমু বুঝছোস ?  হিডেন ক্যাম ভিডিওর যা দাম !  বেচলে ম্যালা টেকা পাওয়া যাইবো ।  আমার লাইনঘাট আছে । 
তের বছর বয়সী বালকের দল জীবনের প্রথম জীবন্ত নগ্ন নারীদেহ প্রত্যক্ষন এবং সম্ভাব্য ব্যবসায়িক লাভের কথা ভেবে  উত্তেজিত সময় কাটায় ।  
 - কয়টা বাজে ?  দেখ আবার মিস হয়ে না যায় ।  
ইতিমধ্যে প্রচুর পরিমাণ পর্ন ক্লিপ দেখে নেহাল গাজীপুরে যাবার দুঃখ ভুলে গেছে ।  সে নিজেও অধৈর্য্য বোধ করছে ।  আজ তো অন্যান্য দিনের মত শুধু স্নান অবলোকন না ,  তার ভিডিও ধারণ করা হবে ।  সে যখন চাই তখন সেলফোনের ছোট্ট মনিটরে একটা স্বল্পদৈর্ঘ্য স্বর্গীয় জলজ সৌন্দর্য দেখতে পারবে ।  
 - মিস হবে না ।  আমি চোখ রাখছি ।  
 অপেক্ষার প্রহর কেটে যায় ।  ধীরে ধীরে তাদের প্রগলভ মনোভাব সহিংস হয়ে ওঠে ।  
 - মাগীটার কি হইল আইজকা ?  আহেনা কেন ?  
 - দাঁড়া দেখি কী ব্যাপার ।  একটু চক্কর দিয়ে আসি বাসাটার সামনে থেকে ।  
 - যা যা !  তাড়াতাড়ি যা ।  
নেহাল গিয়ে যা দেখলো তা হতাশাজনক ।  বাসায় তালা মারা ।  উত্তেজনার আতিশয্যে তালজ্ঞান না হারালে এতক্ষণে ঠিকই দেখতে পেত জানালাগুলোও সকাল থেকে বন্ধই ছিলো ।  একবারও খোলা হয়নি ।  ফেলুদা ,  শার্লক হোমস এবং কিশোর পাশা পড়ে অর্জিত বর্ধিত পর্যবেক্ষণ ক্ষমতা কাজে আসলো না কারোই ।  
 - ওদের বাসায় কেউ নাই ।  
 - এইটা কী বললি !  এতক্ষণ আমাদের বসায় রেখে তুই এই কাহিনী শুনাইলি ?  গাধা !  এই নির্ঝর ,  চল যাই গা ।  
 - যাবি মানে ?  তোরা কেমন বন্ধু হ্যাঁ ?  আমি একা একা বাসায় কী করব ?  আমি না অসুস্থ ?  তোদের সাথে আমার আড়ি ।  তোরা আর কথা বলবিনা আমার সাথে ।  
বাস্পরূদ্ধ কন্ঠ থেকে অভিমানী অনুনয়ে নেহাল তার বন্ধুদেরকে নিখুঁত একটা টপস্পিন দিয়ে ঘায়েল করে ফেলে ।  
বাকি সময়টা তারা যকের ধন ,  টিনটিন ,  জেমস বন্ড ,  পর্ন ,  আজকের ব্যর্থ অভিযানের জন্যে খিস্তি ,  নতুন গোয়েন্দা পরিকল্পনা ,  দল গঠন এবং পুনরায় ফাঁকা বাসায় পূর্ণস্নান দেখার অভিসন্ধি করে কাটিয়ে দেয় ।  
 বন্ধন   - আমার সুইট বেবিটা !  তুমি ঠিক ছিলে তো বাবা ?  
 - হু মা ।  তোমরা কেমন মজা করলা ?  
 - আর মজা !  আমি তো তোমাকে নিয়ে চিন্তায় অস্থির ছিলাম ।  এজন্যেই তো তাড়াতাড়ি চলে এলাম ।  
 - থ্যাংকিউ মা ।  
 - এখন শরীর ভালো ?  
 - হ্যাঁ ,  ভালো ।  
 - পাশের বাসা থেকে এত কান্নার শব্দ কিসের !  দাঁড়াও তো দেখে আসি ।  
 ঘটনা খুব বিশেষ কিছু না ।  স্নানকন্যা আত্মহত্যা করেছে ।   শুনে নেহালের কোমল মন খুবই বেদনার্ত হল ।  দৈনিক গোপন বিনোদনের সরবরাহ বন্ধ হবার জন্যে না ,  তার বন্ধুদের নিয়ে তৈরি হিডেন ক্যাম ভিডিও উচ্চদরে বাজারজাত করার প্রকল্প ব্যর্থ হয়ে যাবার  ' ব্যবসায়িক '  ক্ষতির জন্যেও না ,  মেয়েটির জন্যে তার বালকমন কেঁদে উঠলো অন্তরের গভীর থেকেই ।  কান্না লুকোনোর চেষ্টা শোচনীয়ভাবে ব্যর্থ হলে সে নিজেকে খুঁজে পায় বাবা - মার নিশ্চিন্ত আশ্রয়ে ।  তাদের আদর ,  স্পর্শ এবং সান্তনাবাণীতে তার মোলায়েম মনের ক্ষত সারাতে চেষ্টা করা হয় ,  এবং এত কম বয়সে মৃত্যু অবলোকনের তিক্ত অভিজ্ঞতা তার ভবিষ্যতে কীরকম মানসিক চাপ ফেলবে তা নিয়ে শঙ্কা প্রকাশ করেন তারা ।  
  - এরকম একটা ইনসিডেন্ট চোখের সামনে ।  ইশ !  
 - মেয়েটাকে চিনতা তুমি ?  
 - তেমন না ।  দুই একবার কথা হয়েছিলো ।  
 - নেহাল খুব আপসেট হয়ে গেছে ।  এই বয়সে এমন একটা ঘটনার প্রত্যক্ষদর্শী হওয়াটা খুব বাজে অভিজ্ঞতা ।  তুমি যাওগে ওর কাছে ।  আমি খবরটা দেখি ।  
 নেহালের মা আবারও তার কাছে ফিরে গিয়ে মৃত্যু এবং জগতের অনিত্যতা বিষয়ক ব্যাপারগুলি কতটা প্রশান্তিময় ,  অথবা নিয়তির সাথে কীভাবে আবর্তিত সে সম্পর্কিত সুললিত বাণীর মাধ্যমে তার আঘাতপ্রাপ্ত মনের ক্ষত উপশমের চেষ্টা করেন ।  পর্যাপ্ত পরিমাণ সান্তনা দেবার পর তিনি ভিন্ন প্রসঙ্গে কথা বলে তার মনকে অন্যদিকে সরানোর চেষ্টা চালান ।  
 - আজকে তোরা সারাদিন কী করলি ?  নির্ঝর আর নিশাতের সাথে খুব মজা হয়েছে ,  না ?  
 - নাহ ,  মজা আর তেমন কই হল !  
 - কেনরে বাবা ,  শরীর বেশি খারাপ ছিলো ? 
 - না । 
 - তাহলে ?  তোরা একসাথে হলে তো নরক গুলজার করে ফেলিস ।  মন খারাপ ছিলো ? 
 - না ঠিক মন খারাপ না ,  মেজাজটা একটু খারাপ ছিলো ।  
 - ওরে আমার মেজাজী ছেলে রে !  বন্ধুদের সাথে ঝগড়া করবি না বুঝলি ?  ওরা তো খুব ভালো ছেলে ।  
 - হু ।  আমার বেস্ট ফ্রেন্ড ।  মা তুমি এখন যাও ,  আমি টিভিতে অফ স্পিন কোচিং ক্লাশ দেখবো ।  
 - আচ্ছা দ্যাখ ।  
 ছেলের মন ভালো হয়ে গেছে ,  মনোরঞ্জনের রসদ খুঁজে পেয়েছে বুঝতে পেরে মা স্বস্তির নিঃশ্বাস ফেলেন 
  শুধু যদি তারা নেহালের মনোরঞ্জনের ব্যাপ্তিটা আরো ভালোভাবে জানতো !   হয়তোবা তাদের শঙ্কাটা কমত এই ভেবে ,  যে ছেলে তো ম্যাচিওর্ড হয়ে উঠছে ,  অথবা তারা ক্ষিপ্ত হত এই বয়সেই তার নৈতিক স্খলন শুরু হওয়ায় ।  তবে আগামীকাল যখন তারা জানবে যে মেয়েটির আত্মহত্যা করার কারণ একটি হিডেনক্যাম ভিডিও ,  যে ভিডিওটা তার ছেলের রেকর্ডকৃত হতে পারতো ঘটনা পরম্পরা অল্প একটু এদিক ওদিক হলে .  .  . নাহ অভিভাবকদের এত কিছু জানতে নেই ।  
 আর যদি জেনেও থাকে ,  এত অল্প বয়েসী সুইট বেবিটাকে তারা নিশ্চয়ই অযাচিত কোন শাস্তি দিতে পারবে না ।  বার - তের বছর বয়সী একটা ছেলে কতটুকুই বা বোঝে ? 


                    




অগ্নিঘড়ির ডায়াল

 কিছু সম্পর্ক থাকে মোমের মত ।  তাপ পেলেই গলে যায় ।  উদ্ধত শিখা হুমড়ি খেয়ে পড়ে থাকে টেবিলের ওপর দলা দলা বিকৃত বস্তুর সাথে ,  যাদেরকে একসাথে করে আবার হয়তোবা নতুন মোমবাতি বানানো যেতে পারে ,  কিন্তু পরবর্তীতে তাদের গলে যেতে বেশি তাপ লাগবে না ।  হাতের চেটোয় লুকিয়ে রাখা নেমেসিসের ওমেই গলে যাবে ,  হারিয়ে যাবে ।  আমার বাবা - মা ' র মধ্যে এই গলন প্রক্রিয়া অনেকদিন ধরেই চলছিলো ।  কোন অসৎ মনোহরী দোকানদারের কাছ থেকে তারা রঙচঙে মোমবাতিগুলো কিনেছিলো কে জানে !  গত দেড় যুগ ধরে দেখছি আমি একটা একটা করে মোমবাতি খসে পড়া ।  কেকের লোভনীয় পেস্ট্রির অর্গল খুলে পড়ে যাচ্ছে ,  টেবিলের ওপর ছড়িয়ে ছিটিয়ে রাখা বই খাতাগুলোকে পুড়িয়ে দিচ্ছে ।  আমরা নিস্পলক চোখে এই দহনকার্য দেখি ।  অগ্নিঘড়িতে এ্যালার্ম দেয়া আছে ,  যথাসময়ে বেজে উঠবে ।  তাই তেমন গা করিনা কেউ ।  চলুক সব যেমন চলছে এখন ,  অথবা পুড়ুক সব যেমন পুড়ছে এখন !  অগ্নি অভ্যুত্থানের দিন কেউ হারবে না ।  সম্পর্কের শবদেহরা জাগ্রত হয়ে মিছিল করবে ,  শ্লোগান দেবে সবার জন্যেই !  সুতরাং ,  হারার ভয় নেই ।  নেই পোড়ার ভয়ও ।  
 তাদের বাদানুবাদের সুত্রে আমি জেনেছি বেশি বয়সে বিয়ে করে সংসারী হবার পেছনে বাবার সুমতি কাজ করেনি কোন ,  তাকে তাড়িয়ে বেড়াত প্রাক্তন প্রেমিকার স্মৃতি ।  সত্যি - মিথ্যা জানি না ,  মায়ের ধারণা অন্তত সেরকমই ছিলো ।  বাবা উপেক্ষার মাধ্যমে প্রতিবাদ করতে চাইতেন ,  না পেরে ক্ষীণস্বরে অব্যয়সূচক শব্দ উচ্চারণ করতেন বেশিরভাগ সময় ।  ঘৃণাবাচক শব্দের তুবড়ি ছড়িয়ে বিজয়ী হবার নিস্ফল প্রচেষ্টা দেখান নি কখনও ।  নিরপেক্ষ দৃষ্টিকোণ থেকে দেখতে গেলে আমি স্বীকার করব ,  আমার মায়ের অতিমাত্রায় স্মৃতিশূচিতা মোমসম্পর্কের গলনাঙ্ক বাড়িয়ে দিয়েছিলো ।  গলিত টুকরোগুলো শুধুমাত্র আমার হাতের তালুতেই পড়ত ।  তবে আমি চিৎকার করিনি কখনও ।  চিৎকার করতেন মা ।  বাবার কাছ থেকে সাড়াশব্দ না পেয়ে তিনি ক্ষেপে উঠতেন ।  বাবা তখন তার শীতলদৃষ্টির ছুড়ি দিয়ে কুচি কুচি করে কাটতেন মাকে ।  কর্তন এবং পতনের ভয়ানক অস্বস্তিকর আওয়াজ শুধু আমিই শুনতে পেতাম ।  
 অবশেষে একদিন বেজে উঠলো আগ্নেয় এ্যালার্ম ।  মোমবাতিগুলো গলে পুড়ে ঘরময় ছড়িয়ে পড়ল ।  অসহনীয় উত্তাপে আমার সদাশান্ত বাবাটাও চিৎকার করতে লাগলেন ।  ব্যাগ গুছিয়ে নিয়ে মা চলে গেলেন ।  অনেকদিন ধরে এই দৃশ্যটি মঞ্চায়ন হবার অপেক্ষায় ছিলো ।  কুশীলবেরা চমৎকার প্রদর্শনী করলেন সংলাপ ,  আর্তনাদ এবং অভিসম্পাতের ।  আমার কল্পনার সাথে অনেকটাই মিলে গেল সবকিছু ।  পূর্ব প্রস্তুতি অনুযায়ী ছুটে গিয়ে মা ' র হাতও ধরলাম আলতোভাবে ।  যেখানে ছিলো না কোন অনুরোধ ,  আবদার বা অনুনয় ।  মা চলে গেলেন ।  ঝটকা দিয়ে আমার হাত ছাড়িয়ে নিয়ে চলে গেলেন ।  এই পারিবারিক গোলযোগময় মুহূর্তে যৎকিঞ্চিত ভূমিকা পালনের পর কালপঞ্জির হিসেব মিলিয়ে কার দায় কতটা তা নিয়ে একটা দীর্ঘ ,  নির্জন ব্যক্তিগত অধিবেশন করার কথা ভাবি আমি ।  
 মা এই ব্যাপারে কোন সন্দেহ নেই ,  যে তিনি মানসিকভাবে কিছুটা অপ্রকৃতস্থ ছিলেন ।  তার চিৎকারপ্রবণতার কথা তো আগেই বলেছি ।  হঠাৎ হঠাৎ হটকারী বিষণ্ণতায় নিমজ্জিত হয়ে পার করতেন দিনের পর দিন ।  বিষণ্ণকাল পার করবার পরে অনেক কিছুই ভুলে যেতেন ।  আবার অনেক কিছুই তৈরি করতেন নিজের থেকে ।  বাবার প্রাক্তন প্রেমিকাকে নিয়ে দোষারোপ এবং সন্দেহ করাটা শুরু হয়েছে অনেক পরে ।  এবং সেই প্রেমিকাই শেষ পর্যন্ত তার স্থায়ী প্রতিপক্ষ হয়ে গেলেন !  বাবাকে সবসময় দেখেছি এমন সময়ে খুব হতাশ দৃষ্টিতে তাকিয়ে থাকতে ।  এই হতাশা সহধর্মিনীর উচিত অভিযোগের জবাবের অক্ষমতা থেকে নাকি কাল্পনিক অভিযোগের বিষতীরে বিদ্ধজনিত স্থবিরতার  কারণে ,  আমি বুঝতে পারিনি কখনও ।  যদিও এই বিচ্ছেদের পেছনে মায়ের অসংলগ্ন আচরণের দায় ' ই বেশি ,  তারপরেও তাকে দোষী ভাবতে মন সায় দেয়না কখনো ।  একজন মানসিক ভারসাম্যহীন মহিলা ,  যিনি কাল্পনিক চরিত্র তৈরি করে বচসা করতেন ,  যিনি ভুলে যেতেন পূর্বাপর ,  তাকে কীভাবে দোষ দিই !  মায়ের প্রসঙ্গে বলতে গেলে বারবার সেই একই ব্যাপার ঘুরে ফিরে আসে ,  কোন সুখস্মৃতি আসে না ।  কপালে একটা চুমু ?  উমমম ভাবতে হবে ।  বাইরে বেড়াতে যাওয়া ?  মনে পড়ছে না ।  বাবার সাথে মায়ের বিয়ে হল কীভাবে এটাও এক রহস্য !  তাদের মাঝে কী প্রণয় ছিলো ,  নাকি আয়োজিত বিবাহ ?  দু - পক্ষের আত্মীয় - স্বজনদের দেখিনি খুব একটা ।  দেখেছি অনিচ্ছুক স্বজনদের কুঞ্চিত ভুরু আর কুন্ঠিত সম্ভাষণ ।  ছোটবেলায় ,  অনেক ছোটবেলায় ,  যখনকার স্মৃতিরা ধূসর কুয়াশাকূন্ডলী ভেদ করে পৌঁছুতে বেগ পায় এই উত্তপ্ত মোমমন্ডলীতে ,  তখন কী কিছু দেখেছিলাম আমি ?  কেউ কী কারও হাত ধরেছিলো ?  হেসে হেসে কথা বলেছিলো ?  কেউ কী কারো খোঁপায় বুনোফুল গুঁজে দিয়েছিলো ?  মনে করার বৃথা চেষ্টা করে হাল ছেড়ে দিয়ে আবারও মায়ের মনোবিশ্লেষণে রত হই ।  আত্মীয় - স্বজনদের অনিচ্ছায় বিয়ে হয়েছিলো এটা কী তাকে পীড়িত করত ?  অনেকদিন পর্যন্ত তাকে সন্তানহীন জীবন কাটাতে হয়েছে ,  হয়তোবা  ' বাঁজা '  অপবাদও শুনতে হয়েছে ,  এসবের কারণে তিনি কি হীনমন্যতায় ভুগতেন ?  আর সেই হীনমন্যতাই কী রাগের স্ফুলিঙ্গ হয়ে আঘাত করত বাবাকে ?  বাবা কখনও এসব নিয়ে খুব একটু মাথা ঘামান নি ।  তিনি বাস করতেন যেন সম্পূর্ণ অন্য এক জগতে .  .  . 
  প্রচুর পড়তেন ,  লিখতেনও ।  কোথাও কোথাও ছাপা হত ।  আমি বা মা কখনও এসব নিয়ে আগ্রহ দেখাই নি ।  বাবাও হয়তোবা খুব একটু ভাবতেন না এসব নিয়ে ।  তার গাছের বাকলের মত আঁকাবাঁকা হাতের লেখা ছাপাখানায় গিয়ে প্রক্রিয়াজাত হচ্ছে কী না তাতে তার কিছুই এসে যেত না ।  অসংখ্য ডায়েরি ছিলো তার সংগ্রহে ।  লিখতেন আর লিখতেন ।  কী যে লিখতেন ,  কেন যে লিখতেন ,  কাকে নিয়ে লিখতেন তার হদীশ পাইনি আমরা কস্মিনকালেও ।  অবশ্য পাবার চেষ্টাও করিনি ।  আমার অপ্রকৃতস্থ মা ,  ঘোরগ্রস্থ বাবা এবং শূন্যের গুণিতক আমি - সবার মধ্যেই একটা এ্যাটিচুড কমন ছিলো ,  একটা ভঙ্গি ,  যেন কাঁধ ঝাঁকিয়ে ঠোঁট উল্টে বলা  " কী হবে !  হু কেয়ারস !  " 
 তবে মা চলে যাবার পরে বাবার দৈনন্দিন জীবনে একটা বড় পরিবর্তন এলো ।  তিনি লেখালেখির প্রতি ভীষণ উদাসীনতা দেখাতে লাগলেন ।  পত্রিকা অফিসের জন্যে ফরমায়েশী লেখা লিখতেন কেবল ।  যোজন যোজন দূরত্ব থাকা সত্ত্বেও আমি এটা বেশ বুঝে ফেলেছি এতদিনে ,  ডায়েরি লেখা ছিলো তার আসক্তি ।  কিছুটা গোপনীয়তাও অবলম্বন করতেন তিনি ডায়েরিগুলোর ক্ষেত্রে ।  বিশেষ কিছু ডায়েরির ক্ষেত্রে ।  যদিও তার কোন দরকার ছিলো না ।  আমাদের কারুরই উৎসাহ বা আগ্রহ ছিলো না ওসব পড়ার ।  মা চলে যাবার পর ডায়েরি লেখা যেমন বন্ধ হল ,  গোপনীয়তার অবগুন্ঠনও খসে পড়ল ।  একদিন রাতে ঘুমুতে যাবার সময় মেঝেতে পা হড়কে পড়েই গিয়েছিলাম প্রায় একটা ডায়েরির গোপন অভিসন্ধিতে ।  কী মনে করে যেন ডায়েরিটাতে লাথি কষে অথবা তুলে নিয়ে জানলা দিয়ে বাইরে ফেলে দেবার বদলে বগলদাবা করে ঘরে নিয়ে গেলাম ।  পড়ার আগ্রহে না ,  ডায়েরিটার অলংকরন এবং অঙ্গসজ্জা আমাকে আকৃষ্ট করেছিলো বেশ ।  পুরোনো ডায়েরি ।  বেশ একটা রেট্রোস্পেকটিভ আভিজাত্য আছে !  
 ঘুমানোর আগে ডায়েরিটা একটু নেড়েচেড়ে দেখতে ইচ্ছে হল ।  লেখার জন্যে বরাদ্দ অনুভূমিক সমান্তরাল লাইন টানা পৃষ্ঠাগুলোর আগে একটা সাদা পাতায় লেখা ,  
 " শূচিস্মিতা ,  তোমার জন্যে " 
শূচিস্মিতা !  খুব সুন্দর নাম তো !  বাবা আসলেই ভালো লেখেন ।  নইলে এমন একটা নাম মাথায় এলো কীভাবে ?  এই শূচিস্মিতাটা কে ?  মা যার কথা বলে বাবাকে গালমন্দ করত সে ?  বাবার গোপন প্রেমিকা ?  নাকি শুধুই একটা গল্পের চরিত্র ?  উৎসাহ চাগিয়ে ওঠে আমার মধ্যে ।  শূচিস্মিতার পরিচয় উদঘাটনে কোনকিছুরই রদবদল ঘটবে না ,  মা ফিরে আসবে না ,  এলেও ঠিক ঠিক গলার রগ ফুলিয়ে ঝগড়া করবে ।  বাবা নির্বিকার ঔদাসীন্যে দেখেই যাবেন ।  মাকে যদি সব প্রমাণাদি উপস্থাপন করে দেখান হয় যে তিনি একটি কাল্পনিক চরিত্রের কারণে এতদিন অশান্তি করেছেন ,  যন্ত্রণায় ভুগেছেন ,  এবং যদি এতে বুঝ মানেনও ,  তাতেও কিছু এসে যাবে না ।  কারণ ,  তিনি ভুলে যাবেন সব ।  আবার নতুন করে শুরু করবেন বাকবিতন্ডা ।  যাকগে !  চুলোয় যাক সব ।  বাবা - মা ,  তাদের ঝগড়াঝাটি ,  নির্বিকারত্ব .  .  . কুৎসিত ,  সব ভীষণ কুৎসিত ।  শূচিস্মিতা নামের স্নিগ্ধতার কাছে এসবকিছুই আমার কাছে খুব কদর্য লাগতে থাকে ,  যেগুলো ছিলো প্রাত্যহিক জীবনাচরণের অংশ ।  শূচিস্মিতাকে নিয়ে বাবা কী লিখেছেন ?  পড়ার আগ্রহ জাগে ।  
 শূচিস্মিতা  তারিখ ,  ১১ই অক্টোবর
১৯৭৯ , হেমন্তের অলস দুপুর
 শূচিস্মিতা প্রিয়তমেষু ,  
কেমন আছো তুমি ?  তোমার কাছে লিখতে গেলে আমার কাব্য করতে ইচ্ছে করে না মোটেও ।  অথচ তুমি তো চাও সুন্দর সুন্দর চিঠি পেতে ,  চাও না ?  ঋদ্ধ উপমায় অলংকৃত ,  ভোরবেলায় পড়ে থাকা বকুলফুলের মত সুবাসিত চিঠি ।  আসলেই কী চাও ?  আমি বুঝি না তোমাকে ।  একদম বুঝি না ।  ভয় করে আমার ।  কী হবে যদি তোমাকে না পাই ?  কী হবে যদি আমাকে প্রত্যাখ্যান কর ?  এতদিনকার ঘনিষ্ঠ মেলামেশাকে স্রেফ বন্ধুত্ব হিসেবে উড়িয়ে দিতেই পারো !  বন্ধুবান্ধবকে দেখিয়ে দেখিয়ে আমার এই ন্যাকাবোকা চিঠি পড়তে পারো ,  উচ্চস্বরে হাসতে পারো ।  না ,  সেই সুযোগ তোমাকে দেবো না ।  এই চিঠিগুলো তোমার কাছে পৌঁছুবে না কখনও ।  তবে তোমাকে না লিখেও তো থাকতে পারবো না ।  লিখবো তোমার প্রাপ্তিস্বীকারের তোয়াক্কা না করেই ।  ভালো থেকো শূচিস্মিতা ।  শূদ্ধ এবং শূচি থেকো ।  সবুজ থেকো ।  
 চিঠিটা পড়ার পরে বেশ দ্বিধান্বিত হলাম ।  পড়ে তো মনে হচ্ছে সত্যিই !  এই নামে আসলেই কেউ ছিলো ?  মা তাহলে এমনি এমনি অমন ক্ষেপে উঠতো না !  কিন্তু এসবই তো অনেক আগেকার কথা ।  সুন্দর নামধারী সেই তরুণীর সাথে বাবার যদি কিছু থেকেও থাকে ,  এতদিন পর কেন খামোখা সে প্রসঙ্গ তুলে হেনস্থা করা ?  নাকি বাবা কখনও ভুলতেই পারেনি শূচিস্মিতাকে ?  আমার ঘুম টুটে যায় ।  পৃষ্ঠা উল্টোই পরবর্তি চিঠি পড়ার জন্যে ।  
 ১৭ই অক্টোবর ,  ১৯৭৯
তপ্ত দুপুর
শূচিস্মিতা ,  
লো কাট ব্লাউজের সাথে ঢাউস গগলসে তোমাকে একদম অপর্ণা সেনের মত লাগছিলো ।  যেহেতু এই চিঠি কখনও তোমার কাছে যাবে না ,  তাই সাহস করে বলতেই পারি ,  তুমি পৃথিবীর সব থেকে যৌনাবেদনময়ী নারী ।  মেরলিন মনরো বা সোফিয়া লোরেন তোমার কাছে কিছুই না ।  একটিবার যদি চুমু খেতে পারতাম তোমার ওই গোলাপ অধরে ?  আহা !  অতটুক শরীরে কী করে অত সৌন্দর্য আর কামনা ধরে ?  হিরোশিমা - নাগাসাকিতে যে বোমাগুলো নিক্ষেপ করা হয়েছিলো তা লক্ষ লোকের প্রাণ কেড়েছে ।  তুমি ঠিক ততটাই তেজস্বী ,  প্রাণসংহারী ।  কিন্তু আমাকে ওভাবে মেরো না !  তিলে তিলে মারো বরঙ ?  বেদনার বরফ দিয়ে চেপে ধর ,  কামনার বারুদশয্যায় শুইয়ে রাখো অনন্তকাল ,  ঠোঁটের আদ্রতা দিয়ে বিষ বানিয়ে সূচবিদ্ধ কর ।  আমাকে এভাবে মেরে ফেলো শূচিস্মিতা ।  এভাবে ।  ধীরে ধীরে ।  খুউব ধীরে .  .  . 
 ওহ !  কী একটা চিঠি !  এই শীতের রাতেও আমার কপাল দিয়ে চিকন ঘাম নির্গত হচ্ছে ।  অস্বীকার করবো না ,  এর থেকে ইরোটিক কোন কিছু আমি পড়ি নি কখনও ।  অবশ্য সেসব বস্তু পড়ার অভিজ্ঞতা আমার তেমন নেইও ।  চোখে ভাসছে লো কাট ব্লাউজ আর গগলস পরিহিতা এক লাস্যময়ীর ছবি ।  আর একটা উদগ্র কৌতূহল ,  এরপরে কী হয়েছিলো ?  
 ২৪শে অক্টোবর
১৯৭৯
লাভাময় রাত
শূচিস্মিতা ,  
রাতের ভাষা পড়তে পারো তুমি ?  শুনতে পারো ঝিঁঝিঁপোকাদের ঐকতান ?  মেঘলা আকাশের পেট চিড়ে একটা রুপালী চাঁদ তার আলোয় কীসের ফাঁদ বোনে ?  ধরা দাও ,  ধরা দাও শূচিস্মিতা ,  এই জোৎস্নাপ্লাবিত রাতে !  দেখছো না ,  আকাশে আজ আগ্নেয়গিরিদের রথ ছুটে চলেছে ?  নক্ষত্রেরা লংমার্চ করে আসছে ।  জোনাকিদের আলোকসজ্জায় স্নাত হতে চাও না তুমি ?  এসো ,  এসো ,  এসো .  .  . জানি আসবে না .  .  . 
 ধুর !  এটুকু পড়ে আমার মেজাজটাই বিগড়ে গেল ।  হোয়াট আ ফাকিং লুজার !  খালি সেই প্যানপ্যান ,  ঘ্যানঘ্যান ,   " জানি তোমাকে পাবোনা "   " তবু ভালোবেসে যাবো "  ।  নিজের মধ্যে এই আক্রোশ আমাকে রীতিমত হতবাক করে দেয় !  বাবার প্রেমিকার কাছে লেখা চিঠি পড়ছি ,  এ রীতিমত অনধিকার চর্চা ,  অনৈতিকও বটে ।  কিন্তু আমি কী করব !  আই কান্ট রেজিস্ট মিসেলফ ।  এই বদ্ধ ঘরে ,  বদ্ধ আবহে এতদিন থেকে মনের এবং শরীরের সব অনুভূতি ভোঁতা হয়ে গেছে ।  আজকে রাতের এই নিস্তব্ধতা আমাকে যেন চিৎকার করে জাগিয়ে তুলতে চাইছে ।  জাগিয়ে তুলতে চাইছে অশুভ বোধ ,  কামনা এবং কৌতূহল ।  নিজেকে নিবৃত্ত করার চেষ্টা করলাম আমি ।  ডায়েরিটা ছুড়ে ফেলে দিয়ে বালিশে মুখ গুঁজে থাকলাম কিছুক্ষণ ।  মনের ভেতরে একটা আয়নাঘরের গোঁলকধাঁধা ,  তাতে শুধু শূচিস্মিতার মুখ ।  তার একটা মুখের আদল গড়ে নিয়েছি আমি ইতিমধ্যেই ।  অবাক এবং খানিকটা ভীত হয়ে লক্ষ্য করলাম ,  শূচিস্মিতার সাথে বাবার সম্পর্কের পরিণতি জানার চাইতে অন্য কিছু আমাকে বেশি তাড়িত করছে ।  অস্পষ্টভাবে বুঝতে পারি কী ,  ইচ্ছে করে একটা স্পষ্ট প্রতিবিম্ব দেখতে ।  ডায়েরিটা আবার টেনে নিই আমি ।  
 ১২ই নভেম্বর
১৯৭৯
বিষণ্ণ মেঘবেলা
শূচিস্মিতা ,  
তোমার অপারগতা আমি বুঝতে পারি ।  এও বুঝি যে ,  সেটা খুব ইচ্ছে করে নয় ।  পারিবারিক নানারকম প্রতিবন্ধকতা পেরিয়ে একটা মেয়ের জন্যে একলা যুঝা অনেক কঠিন ।  আর কেনই বা যুঝবে ?  আমি কে তোমার ?  তোমার হাত ধরতে চাইলে কৌশলে এড়িয়ে যাও ।  একটা ব্যাপার কি জানো ?  আমার তৃষ্ণা মেটাতে তুমি অপারগ ।  তাই তো এমন ভয় পাও ।  আমার বুক ভরা তৃষ্ণা ।  তোমার ফিনফিনে শাড়ীর ভেতর দিয়ে নাভীর উদ্যানে আমার চোখ আর জিভ চষে বেড়ায় নি ?  অনেক তৃষ্ণা আমার .  .  . 
 আমার গলা শুকিয়ে কাঠ হয়ে গেছে ।  পাশে রাখা জগটা থেকে ঢোকঢোক করে পানি ঢালি গলায় ।  শরীর কাঁপছে উত্তেজনায় ।  ওহ ,  আমি কী আর কখনও ঘুমাতে পারবো না ?  চিরকাল আমাকে জেগে থাকতে হবে ?  
 শূচিস্মিতা শূচিস্মিতা শূচিস্মিতা শূচিস্মিতা শূচিস্মিতা শূচিস্মিতা .  .  . 
 তুমি স্নিগ্ধ ,  তুমি মোহময়ী ,  তুমি রহস্যাবৃতা ,  তুমি কামনার অগ্নিগোলক .  .  . 
নিজের অজান্তেই কখন যে ট্রাউজারের ভেতরে সংবেদনশীল রাগী উদ্ধত অঞ্চলে এনজাইম রায়ট থামাতে গেছি মনে নেই ।  
লো কাট ব্লাউজ ,  লাস্যময়ী শূচিস্মিতা
 জার্ক জার্ক জার্কিং !  
 ফিনফিনে শাড়ির অভ্যন্তরে নাভীপ্রগলভা শূচিস্মিতা
 শ্যাগ শ্যাগ শ্যাগিং !  
 মাত্র আধা মিনিটেই সাইক্লোনের তোপে এলোমেলো হয়ে যাওয়া বনভূমি বৃষ্টির ঝাপটায় নাজুক এবং প্রশান্ত হয়ে এলে বিশাল অরণ্যের মধ্যে আমি পরাজিত এবং নির্বোধের মত দাঁড়িয়ে থাকি ।  শূচিস্মিতা নিশ্চয়ই আমাকে দেখে হাসছে !  হ্যাঁ ,  তাইতো !  ঐ যে হাসছে খিলখিল করে ,  যা থেকে অবজ্ঞা চুইয়ে পড়ছে ।  আমার ভীষণ অবসন্ন লাগে ।  তাকে কিছু বলতে গিয়েও বলতে পারি না ।  ঘুমিয়ে যাই সঙ্গোপন এবং স্বমেহনের স্মৃতি নিয়ে ।  
 দ্বৈরথ সকালে ঘুম থেকে ওঠার পর অদ্ভুত একটা অনুভূতি হল ।  বাবাকে আমার প্রতিদ্বন্দ্বী মনে হতে লাগলো ।  শূচিস্মিতার জন্যে !  এখনও অবশ্য ডায়েরিটা শেষ করতে অনেকটাই বাকি ।  এখনও আমি জানি না কী ঘটেছিলো শেষতক ।  তবে এটা তো নিশ্চিত যে শূচিস্মিতার সাথে তার প্রণয় জাতীয় কিছু একটা ছিলো ।  সেটা কত গভীর পর্যন্ত বিস্তৃত হয়েছিলো ?  শূচিস্মিতা কী হাত ধরতে দিয়েছিলো ?  চুমু খেতে দিয়েছিলো ?  এবং আরো কিছু ?  হিংসার সাপেরা আমাকে ছোবল মারতে থাকে ।  আমি আর পড়তে চাই না ও ডায়েরি ।  শূচিস্মিতার সুন্দরতম প্রতিবিম্ব কেবলমাত্র আমিই দেখতে পারি ,  কালের আবর্তে হারিয়ে যাওয়া থেকে উদ্ধার করতে পারি ।  এই ক্ষমতা আর কারো নেই ।  কারো নেই ।  ডায়েরিটা গোপনে যথাস্থানে রেখে দিয়ে আসি ।  এখন চলবে দ্বৈরথ ।  শীতল চোখের চাহনি ।  তুমি একবার হেরেছো ,  আরেকবার হারবে বাবা !  নাস্তার টেবিলে তার সাথে বসে আমারও ইচ্ছে করে মা ' র মত চিৎকার করতে ।  মা খামোখাই চেচাতো না ।  শূচিস্মিতার মত না হতে পারার বেদনা কাউকে পেয়ে বসলে নিস্কৃতি পাওয়া পৃথিবীর দুরূহতম কাজ ।  বাবাও এত নিস্পৃহ আর ঘোরগ্রস্থ এমনি এমনি হয়নি ।  যে চোখ একবার শূচিস্মিতাকে দেখেছে সে চিরদিনের জন্যে অভিশপ্ত ।  তার চোখের ভাষা অপহৃত ।  অন্য কেউ বুঝবে না শূচিস্মিতা ছাড়া ।  বুঝবে আর খুব হাসবে ।  বিজয়ীদের পৃথিবীতে তুমিই রাণী ,  পরাজিতরা তোমার আজন্ম ক্রীতদাস ।  বাবা ,  মা ,  আমি .  .  .  না না আমি না !  কখনই না ।  আমি তোমার কাছে পরাজিত হতে পারবো না ।  তবে আপাতত আমার  " নিকটতম "  প্রতিদ্বন্দ্বীর সাথে জিততে হবে ।  সে তোমার কাছাকাছি গিয়েছিলো অনেক ,  জেনেছি ।  অনুমান করতে পারি হাতও ধরেছিলো ,  চুমুও অস্বাভাবিক না ।  আর তুমি আমার কাছে এসে অবজ্ঞায় হেসে চলে গেলে গতকাল রাতে ?  এই অবজ্ঞাকে গুড়িয়ে দেব !  তার আগে পরাজিত লেখকটিকে ডুয়েলে আমন্ত্রণ জানাবো ,  সে এখনও তোমার কথা ভাবে নিশ্চয়ই ! 
 - বাবা ,  তুমি লেখো না আর ইদানিং ?  
 - না ।  
সংক্ষিপ্ত জবাব তার ।  
 - হু ।  কী আর হবে লিখে !  লিখতে হলে ভাবতে হয় ।  না ভাবলে কী লেখা হয় ?  অত ভাবাভাবির কাজ নেই ।  তোমার বয়স হয়েছে ,  এখন বিশ্রাম নেয়া দরকার বুঝলে ?  
প্রায় হুমকির মত শোনালো আমার কথাগুলো ।  বাবা অবাক হয়ে তাকালেন আমার দিকে ।  কিছুটা ভীতও যেন ।  যুদ্ধঘোষণা হয়ে গেছে ।  এখন কামান দাগানো বাকি ।  
 - আর যেন তোমাকে লিখতে না দেখি ।  আই মিন ইট ।  এ্যান্ড ইউ নো হোয়াট ?  আই ক্যান বি সো মীন !  
 -  কি বলিস এসব !  
যথেষ্ট হয়েছে ।  আমি আর কিছু না বলে কলেজব্যাগটা কাঁধে নিয়ে বেরিয়ে পড়ি বাসা থেকে ।  
 হাস্যকর সব তরুণী শিক্ষার্থী এবং শিক্ষয়িত্রী ।  যারা নিজেদের রূপ নিয়ে গর্ব করত ।  আমিও বেশ লোভাতুর চোখেই দেখতাম তাদের ।  আজ তাদের উদ্ভট এবং কদাকার লাগছে ।  শূচিস্মিতার রিনরিনে কন্ঠের হাসি ,  মাদকতাময় চাহনি ,  রেট্রো গেটআপের কাছে এই প্লাস্টিক তরুণীরা কী ভীষণ ম্রিয়মাণ !  তবে ছাত্রদের সাথে বেশ ভালো সময় কাটালাম ।  হাসলাম ।  ভালো লাগলো তাদের ।  
 তারা কেউ শূচিস্মিতাকে দেখেনি ।  দেখার সম্ভাবনাও নেই ।  
 বাসায় ফিরে প্রথমেই খেয়াল করলাম বাবা কিছু লিখছে কী না ।  সে বারান্দায় ইজিচেয়ারে বসে প্রকৃতি দেখছে ।  আশ্বস্ত হলাম ।  তবে শতভাগ না ।  
 - সারাদিন কী করলে বাবা ? 
 - এইতো ! 
 - খেয়েছো ? 
 - হু । 
 - লিখেছো কিছু ?  
আবারও অজান্তেই আমার গলা কঠোর হয়ে যায় ।  তবে এবার আর বাবা খেয়াল করে না ।  তার সেই বিখ্যাত ঐতিহ্যবাহী ঔদাসীন্য পেয়ে বসেছে তাকে । 
 - নাহ ,  লিখিনি ।  
আনন্দে ভরে ওঠে আমার মন ।  বুড়ো রণে ভঙ্গ দিয়েছে বোধ হয় ।  আমার আর কোন প্রতিদ্বন্দ্বী নেই !  আর লিখো না বাবা ,  আর ভেবোনা শূচিস্মিতাকে !  
 রাত নেমে আসে ।  রেট্রো রাত ।  ইরোটিক রাত ।  রোমান্টিক রাত ।  মিস্টিক রাত ।  এক কথায় বলতে গেলে ,  শূচিস্মিতাময় রাত !  আমি প্রস্তুত আজকে ।  আজ আর তুমি অবজ্ঞার হাসি হাসতে পারবে না ।  আজ তোমার হাত ধরব ,  ঠোঁট ছোঁব ,  ক্লিভেজে মুখ ডোবাবো .  .  . 
 - এসে গেছো শূচিস্মিতা ?  
এসে গেছে !  এসে গেছে সে !  কী বাধ্যগত মেয়ে দেখ !  আমি যেভাবে সাজতে বলেছিলাম ঠিক সেভাবেই সেজেছে !  লো কাট ব্লাউজ ,  ফিনফিনে সাদা শাড়ি ,  লাল টিপ ,  চূড়া করে বাঁধা খোঁপা ,  টানা কাজল ,  টিকলি ।  আজ আমার কোন তাড়াহুড়ো নেই ।  আজ আমি অনেকক্ষণ ধরে তোমাকে ভালোবাসবো ।  কালের অতল থেকে তোমাকে টেনে নিয়ে এসেছি .  .  . সেই শূচিস্মিতা !  আহা ,  কী মাখন পেলব দেহ তোমার !  ছুঁলেই যেন গলে গলে যাও !  উহু আহ্লাদ কর ,  তাই না !  দুষ্টু মেয়ে !  ফিসফিসিয়ে বলি আমি ।  
পাশের ঘর থেকে কেমন যেন ঘরঘর আওয়াজ আসছে ।  মৃদু একটা ফোঁপানোর শব্দ ।  ভয়ার্ত বিলাপ ।  বুড়োর আবার কী হল !  বাদ দাও শূচিস্মিতা ,  ভুলে থাকো ওসব ।  শুনো না ।  কিন্তু তার চোখে অনুনয় !  যেতে বলছে আমাকে ওখানে ।  কেন !  !  কেন !  !  !  কেন ?  ?  ? 
 - তুমি ওই বুড়োকে এখনও ভালোবাসো শূচিস্মিতা ?  সত্যি করে বলত ?  
শূচিস্মিতা ধীরে ধীরে আবছা হতে থাকে ।  
 - কোথায় যাচ্ছো শূচি ?  ওহ ,  বুঝেছি ।  আর্ত মানবতার সেবা তাইতো ?  জানি তো তোমার কোমল হৃদয় ।  স্রেফ একজন অসহায় বৃদ্ধের সাহায্যে এগিয়ে যাওয়া ,  তাই না ?  অন্য কিছু নেই তো ?  পুরোনো প্রেম ?  নেই ,  না ?  আচ্ছা যাচ্ছি ।  
 আমি এগুই পাশের ঘরের দিকে ।  শূচিস্মিতা মিলিয়ে যায় ।  
 অগ্নিঘড়ির ডায়াল  - কাম অন বাবা ,  ইজি !  
বাবা খুব ঘামছে ।  শ্বাস নিতে কষ্ট হচ্ছে তার ।  লক্ষণ দেখে মনে হচ্ছে স্ট্রোক ।  
 - ভয় নেই বাবা ।  হাসোতো একটু ,  
আমার মনে পড়ে স্ট্রোক হয়েছে কী না বুঝতে হলে স্মাইল ,  টক আ সেন্টেন্স ,  রেইজ ইয়োর হ্যান্ডস থিওরি প্রয়োগ করতে হয় ।  
 বাবা হাসতে পারছে না ।  আমার ঠোঁটে মৃদু হাসি খেলা করে ।  বাবা একটি পূর্ণ বাক্য বলতে পারছে না ।  আমি বিড়বিড় করে শূচিস্মিতাকে খুব শিগগীরই অভিসারে আসার আহবান জানাই ।  বাবা হাত তুলতে পারছে না ।  এবার আমার হাতগুলোকে কাজে লাগাতে হয় ।  তাকে টেনে ধরে হাসপাতালে নিয়ে যাই ।  
 যা ভেবেছিলাম তাই ।  তার একটা মেজর স্ট্রোক হয়েছে ।  কতদিন বিছানায় শুয়ে থাকতে হবে কে জানে !  মা ছুটে আসেন ।  আজকে তিনি চিৎকার করছেন না ।  তবে তাকে দেখে খুব একটু প্রকৃতস্থও মনে হচ্ছে না ।  ঘোর লাগা পায়ে হেঁটে সবাইকে উপেক্ষা করে বাবাকে জড়িয়ে ধরেন তিনি ।  সবাইকে উপেক্ষা করে প্রেমময় কথাবার্তা শুরু করে দেন ।  কী বিরক্তিকর ! 
 - ভয়ের কিছু নেই ।  আমি এসে গেছি ।  
বাবার কথা বলতে কষ্ট হয় ।  কী যেন বলতে গিয়ে আটকে যান ।  
 - আমাকে একবার সেই পুরোনো নামটা ধরে ডাকো ।  সব ঠিক হয়ে যাবে ।  হ্যাঁ ,  বল ,  বল ! 
বাবা খুব অস্পষ্টভাবে একটা নাম উচ্চারন করেন ।  
 - তোমার মনে নেই ,  তুমি কত চিঠি লিখতে আমাকে ।  লিখে আবার ডায়েরিতে এক কপি রেখেও দিতে ।  হিহিহি !  ডাকো ,  ডাকো না সেই নামটা ধরে ! 
বাবা আবারও চেষ্টা করেন অস্পষ্টভাবে কিছু একটা বলতে ।  আমার পৃথিবী দুলছে ।  ডাক্তারদের সাদা এ্যাপ্রনে রক্তের ছোপ ছোপ দাগ ,  কেবিনের সমস্ত বাতি যেন আমার চোখ জ্বলিয়ে দেবার ষড়যন্ত্রে লিপ্ত ।  আমি দৌড়ে গিয়ে বাবার মুখ চেপে ধরি ।  আতঙ্কিত কন্ঠে চিৎকার করতে থাকি ,   " না বাবা ,  না ,  প্লিজ না ,  বল না ।  বল না ,  দোহাই লাগে ,  কসম লাগে বল না ,  বল না বাবা প্লিইজ ,  প্লিইইজ !  বাবা .  .  .  " 
 পাশ থেকে একজন ডাক্তার গুরুগম্ভীর স্বরে নির্দেশ দেন ,   " অত্যাধিক মেন্টাল ট্রমার শিকার হয়ে ছেলেটা খুব আপসেট হয়ে পড়েছে ।  ওকে নিয়ে যাও এখান থেকে ।  একটা ট্রাংকুলাইজার দাও "  
 ওরা নিয়ে যাচ্ছে আমাকে ।  নিয়ে যাচ্ছে ভুলের কংক্রিটে গড়া  শরীরটায় রিলাক্সিং ইনজেকশন দিতে ।  আমি জোম্বির মত হাঁটতে থাকি ।  বোধশক্তিহীন ।  তলিয়ে যাবার আগে একটাই প্রার্থনা করি ,  আর যেন কখনো জেগে উঠতে না হয় .  .  . 
 কৃতজ্ঞতা -  মাশরুর

                    




ডাইনোসরের ডানায়

 আমি একজন লোককে চিনি ,  যিনি ডাইনোসর ফোবিয়ায় ভুগছেন ।  আমার বেশ পরিচিত এবং শ্রদ্ধাভাজন মুরুব্বী তিনি ।  তার কথাবার্তা এবং জীবনদর্শন সবসময়ই পরিশীলিত বলে মনে হয়েছে আমার কাছে ।  সুতরাং ,  যখন শুনলাম যে প্রাগৈতিহাসিক এবং বিলুপ্ত সেই বৃহদাকার জন্তুর ভয়ে তিনি জর্জরিত ,  এবং তার স্বাভাবিক জীবনযাত্রা বিঘ্নিত হচ্ছে এতে ,  এর পেছনে যৌক্তিক কারণ অনুসন্ধানে শশব্যস্ত হইনি ।  জানতাম ,  তিনি ভয় পেলে জেনে বুঝেই পাবেন ।  ভয়ের পেছনে যৌক্তিক কারণ উদঘাটনে উৎসাহী গোয়েন্দাপ্রধান হবার ইচ্ছে জাগেনি আমার ।  মানুষ মাত্রই ভয়কাতর ।  ভয়ের উপাদান কমে যাচ্ছে দিনকে দিন ।  আরো বিস্তৃতভাবে বললে ,  প্রকৃত ভয়কে বৃদ্ধাঙ্গুলি দেখিয়ে ভয় পাচ্ছে নিরীহ সব ব্যাপার বা বস্তুকে ।  কারো হয়তো বা উঁচু জায়গায় উঠতে ভয় ,  কারো বেড়াল দেখে পলায়নেচ্ছা জাগে ,  কেউ বা আবার পেনসিল দেখে ছোটবেলার বানানভুলজনিত শাস্তির কথা ভেবে থরথর কাঁপে ।  অথচ তারা  ভূত - ভবিষ্যত - স্রষ্টা কিচ্ছুকেই ভয় পাচ্ছে না ।  সেই হিসেবে ডাইনোসরের মত একটা জবরদস্ত প্রাণীকে ভয় পেলে নৈরাশ্যবাদী এবং সংশয়বাদী সমিতির আড়তদারেরা তাদের হতাশার গোডাউনে আরো কিছু মালমশলা যোগ করে ভ্রান্তিপণ্য বিপননে সচেষ্ট হতে পারে ,  আমার বয়েই গেছে তাতে ।  আর তাছাড়া সম্প্রতি পাওয়া খবরে জানলাম ব্যাপারটা এমন না যে ,  তিনি ডাইনোসর ভীতির কারণে যাবতীয় বৈষয়িক কার্যকালাপ বন্ধ রেখেছেন ।  প্রারম্ভিক জটিলটা কাটিয়ে স্বাভাবিক হয়ে উঠছেন ক্রমশ ।  দিব্যি অফিস করছেন ,  বাজার করছেন ,  আড্ডায় রসিকতা করে বন্ধুবান্ধবকে হাসাচ্ছেন ।  স্বাভাবিক জীবনে ফিরে আসছেন ধীরে ধীরে ভয়টাকে চোখ রাঙানোর পর্যাপ্ত অবকাশ দিয়েই ।  ডাইনোসরের চোখের দৃষ্টিসীমার ভেতরে থেকে স্বাভাবিক জীবনযাপন করার জন্যে আমি তাকে বরং বাহবাই দেব ।  তিনি ভয় পেতে পারতেন পেটোয়া বাহিনীর নতুন বাহানাকে ,  তিনি ভয় পেতে পারতেন তার সঙ্গিনীর অবিশ্বস্ত হবার সম্ভাবনাকে ,  তিনি ভয় পেতে পারতেন ফুডগ্রেডবিহীন রঙীন পানীয়কে ।  যে তিনটি কারণ বললাম ,  যতদূর জানি ,  ডাইনোসর ভীতিতে আক্রান্ত হবার পূর্বে এগুলো তাকে ভুগিয়েছিলো বেশ ।  গ্রিনরোডে নতুন ব্যবসা খুলে বসার পর থেকেই চাঁদাবাজদের আগ্রাসন শুরু হয়েছে তার ওপর ।  এদিকে তার স্ত্রী সম্পর্কে নানারকম কানাঘুষা চলছে ,  ভদ্রলোকের ব্যস্ততার সুযোগে তিনি নাকি কার সাথে সম্পর্ক গড়ে তুলে এখন ডিভোর্স দেবার প্ল্যান করছেন ।  তিন নম্বর কারণটি অবশ্য কিছুটা লঘু ,  ভদ্রলোক সম্প্রতি একজন নিকটাত্মীয় হারিয়েছেন ক্যান্সারে ।  ক্যান্সারের কারণ ভেজাল পানীয়ের প্রতিক্রিয়া বলে ডাক্তাররা অনুমান করেছেন ।  এদিকে ভদ্রলোক আবার কৃত্রিম রঙ দেয়া কোমল পানীয়তে বেজায় আসক্ত ।  ভয় পাবার এত উপাদান থাকতে ডাইনোসর বেছে নেয়াটাকে আমি প্রজ্ঞা বলব ,  সৃষ্টিশীলতাও বলা যেতে পারে ।  তার সাথে এসব নিয়ে আলাপ করার ইচ্ছে আমার বেশ কিছুদিন ধরেই জেঁকে বসছিল ।  কীভাবে আমি একটি ডাইনোসরকে ভয় পেয়ে তার কাছে নিজেকে সমর্পণ করে অন্যান্য ভয় থেকে দূরে থাকতে পারি তা জানার তাগিদ অনুভব করছি ।  
 ডাইনোসর সম্পর্কে আমার অভিজ্ঞতা যৎকিঞ্চিত ।  স্পিলবার্গের জুরাসিক পার্ক সিনেমাটা দেখেছিলাম ।  ভয় পাইনি ।  ক্যাডিলাকস এ্যান্ড ডাইনোসোরাস নামক একটি আর্কেড ভিডিও গেম খেলতাম আগে ,  কিন্তু সেখানে আমার জয়প্যাডের ক্ষীপ্রগতি এবং দক্ষতার কাছে বিশালাকার প্রাণীগুলো বরাবরই পর্যুদস্ত হত ।  অগত্যা অদ্ভুত ভয়ে আক্রান্ত হয়ে মুখরোচক খবরে পরিণত হওয়া আমার সেই গুরুজনের শরণাপন্ন হতেই হল ।  তার সাথে আমার বেশ হার্দিক সম্পর্ক থাকলেও আজকের আগমনকে তিনি দেখলেন বিরক্তি এবং অনীহার দৃষ্টিতে ।  হয়তো ভেবেছেন অন্যান্যদের মত আমিও তার এই অহেতুক ভয়ের শুলুকসন্ধান করতে এবং ভয়টি কাটিয়ে ওঠার জন্যে হামবড়া অপ্রয়োজনীয় পরামর্শ দিতে এসেছি ।  তবে কিছুক্ষণের ভেতরেই সে প্রসঙ্গে কিছু না বলা স্বত্তেও আমাদের দীর্ঘদিনকার পারস্পরিক বোঝাপড়ার ভিত্তিতে নীরবেই জানিয়ে দিলেন ,  ও ভয় তার একান্ত ,  বিক্রয় বা অংশীদারীত্বে তিনি আগ্রহী নন ।  এতে আমার আরো রোখ চেপে যায় এবং আমি কোন কারণ ছাড়াই সোফার ফোম আঁচড়াতে থাকি নখ দিয়ে ।  
 - নতুন কেনা সোফাটা এভাবে আঁচড়াচ্ছো কেন ?  
 - আমার কেন যেন মনে হচ্ছে এর মধ্যে তেলাপোকা বাসা বেঁধেছে ।  
 - এরকম অদ্ভুত সন্দেহ হবার কারণ কী ?  
 - অদ্ভুত বলছেন ?  
 - অদ্ভুত এবং হাস্যকর ।  
 - বেশ !  
এবারে আমি যা বলব বা যা বলার জন্যে প্রস্তুতি নিচ্ছিলাম তার প্রাথমিক প্রস্তুতি নেয়াটা সম্পন্ন হয় ।  আড়ষ্টতা কাটাবার জন্যে কিছুক্ষণ সময় বরাদ্দ দিলাম নিজেকে ।  হ্যাঁ ,  এবার বলা যায় !  
 - অদ্ভুত এবং হাস্যকর না ভেবে ব্যাপারটাকে আপনি এভাবেও ভাবতে পারেন ,  সাহসী এবং কার্যকর ।  মানে তেলাপোকার কথা বলছিলাম আর কী ।  সাহসী এবং কার্যকর একটি প্রাণী ।  ছয় কোটি বছর ধরে টিকে আছে পৃথিবীর বুকে ।  যেখানে ডাইনোসরের মত অতিকায় প্রাণী বিলুপ্ত হয়েছে .  .  . 
তার বিচক্ষণতার কাছে আমার দূরভিসন্ধি শোচনীয়ভাবে পরাজিত হয় ।  তিনি এক পলক আমার দিকে তাকিয়ে বিশ্রীভাবে মুখ হা করে হাই তুললেন ,  যদিও বেশ বুঝতে পারছিলাম যে তার মোটেও ঘুম পাচ্ছে না ।  তবে তিনি এতটা নির্দয় থাকলেন না শেষ পর্যন্ত ।  বিদায় দেবার সময় দরজা পর্যন্ত এগিয়ে এসে ফিসফিসিয়ে বললেন ,  
 " সব ডাইনোসর এখনও বিলুপ্ত হয়নি " 
কথাটি বলার সময় তার কন্ঠের সম্ভ্রমপূর্ণ কম্পন আমাকে ভয়টির খাঁটিত্ব সম্পর্কে নিশ্চয়তা দেয় এবং ভবিষ্যতে সমভয়ানুগামী হবার আশাবাদ যোগায় ।  
 এরপর কিছুদিন আমার কাটলো ডাইনোসর সম্পর্কে গবেষণা করে ।  ভালোই চলছিলো গবেষণা বা ভয় অন্বেষণ ।  কিন্তু একের পর এক ভয়ানক এবং বিপদজনক ঘটনা ঘটতে থাকায় তাতে ভালোরকমের ব্যাঘাত ঘটে ।  প্রথমে আমি বিচ্ছেদের সম্ভাবনা দেখি আমার প্রেমিকার সাথে ।  সারারাত তার ফোন এনগেজড থাকতো ,  এবং জিজ্ঞেস করলে যা বলে আর কী মেয়েরা এক্ষেত্রে ,  ফোন তার কাছে ছিলোনা অথবা বিদেশ থেকে কাজিন ফোন করেছিলো এসব বলে আমার সন্দেহপ্রবণতা বাড়িয়ে দেয় ।  আমায় জড়িয়ে ধরে বিচ্ছেদের ভয় ।  এমন এক জটিল অবস্থায় সম্পর্ক উন্নয়নে সচেষ্ট হব নাকি ডাইনোসরদের কাছে নিজেকে সঁপে দিয়ে বন্ধ ঘরে লেপমুড়ি দিয়ে শুয়ে আশ্রয় এবং আস্বস্ততা খুঁজবো তা নিয়ে ভাবতে হয়েছিলো বেশ ।  প্রেমিকা এবং ডাইনোসরদের মাঝে এ দ্বৈরথ বেশ কৌতূহলউদ্দীপক বটে !  ভেবে দেখলাম ,  বিলুপ্ত প্রজাতির অতিকায় প্রাণীটিকে যদি কোনক্রমে ভয়সম্ভবা করা যায় তাহলে প্রেমিকা অন্যের দ্বারা সন্তানসম্ভবা হচ্ছে কী না এ চিন্তা থেকে রেহাই পেতে পারি ।  সিদ্ধান্ত নেবার ফলে প্রশান্তমনে আমি ডাইনোসর চর্চা বজায় রাখি বেমক্কা হাজার কিলোমিটার দূরের টেকটোনিক প্লেটগুলো আড়মোরা ভেঙে আমার এলাকায় এসে অভদ্রভাবে কড়া নাড়ার আগ পর্যন্ত ।  রিখটার স্কেলে ৫ . ৫ মাত্রার ভূ - কম্পনটি আমাকে রীতিমত আতঙ্কিত করে তোলে ।  আতঙ্কের পাশাপাশি নতুন একটা সম্ভাবনার কথাও মনে হয় ,  ডাইনোসরেরা কি জেগে উঠছে ?  নতুন সম্ভাবনার দ্বার উন্মোচিত হলে আমি বেশ একটা মানসিক প্রশান্তি পাই ।  হয়তোবা ভূ - কম্পন হয়নি ,  হয়তোবা আমার নিবিড় ডাইনো - চর্চার ফলে মনের টেকটোনিক প্লেটগুলো বেসামাল হয়ে উঠেছে !  হয়তোবা আমাকে অধিগ্রহণ করতে আসছে ,  আমার একান্ত ভয় এবং নির্ভরতা ,  আমার নিজস্ব ডাইনোসর !  ভীতি এবং ভক্তিতে আমার চোখ বুঁজে আসে ,  অশ্রু ঝরে পড়ে গাল বেয়ে ।  কিন্তু এই ভক্তিভাব বেশিক্ষণ থাকে না আশেপাশের মানুষের কোলাহল এবং চিৎকারে ।  তাদের উত্তেজিত সংলাপে আমি নিশ্চিত হই যে সত্যিই ভূমিকম্প হয়েছিলো ।  ডাইনোসর আসেনি তাহলে ?  ওহে প্রাগৈতিহাসিক অতিকায় জীব ,  একবার দেখা দাও ,  এই বস্তুতান্ত্রিক নশ্বর জীবনের ভয়ার্ত সময়ে তুমি সহায় হও !  নাহ ,  আমি আমার বিচক্ষণ প্রবীণ আত্মীয়ের মত প্রজ্ঞাবান এবং কৌশলী হতে পারিনি এখনও ।  হয়তোবা পারবোও না ।  আমার দরকার হ্যালুসিনেশন ।  কোন মনোরোগ বিশেষজ্ঞের কাছে গেলে কেমন হয় ?  
  - আপনার সমস্যাটা ঠিক বুঝতে পারলাম না ।  আরেকবার বলবেন ?  
 - জ্বী ,  মানে বলছিলাম কী ,  আমি একটি বিশেষ ধরণের হ্যালুসিনেশনে আক্রান্ত হতে চাই ।  ভিজুয়াল হ্যালুসিনেশন ।  সেখানে একটি অতিকায় ডাইনোসর এবং তার দোসর তর্জন - গর্জন করে আমাকে ভয় দেখাবে ।  
সাইক্রিয়াটিস্ট আমার আচরণের পরিপ্রেক্ষিতে কীরকম ক্রীয়া প্রদর্শন করবেন ভেবে কিছুটা উদ্বিগ্ন বোধ করি মনে মনে ।  তবে পরবর্তীতে তার কথাবার্তায় আমি জানতে পারি যে শহরের দৃশ্যপট এবং গণমনস্তত্ত্ব অনেক বদলে গেছে ।  যারা আগে আমার বয়োজ্যেষ্ঠ আত্মীয়ের উদ্ভট ভীতিকে হাস্যকর বলে উড়িয়ে দিত তারাই আজকাল ব্যাপারটির ইতিবাচক দিক সম্পর্কে অবহিত হয়ে সাংসারিক ,  বৈষয়িক এবং মানসিক নানাবিধ বিষয় থেকে পরিত্রাণ পেতে ডাইনোসরের দ্বারস্থ হবে বলে মনস্থির করেছে ।  
 - দেখুন ,  ডাইনোসরের ব্যাপারটা এখন আর মনোসামাজিক বিকলন বা বিচ্যুতির মধ্যে সীমাবদ্ধ নেই ।  আপনি ইচ্ছে করলে স্যুভনির শপ থেকে ছোট আকারের ডাইনোসর কিনে নিতে পারেন ।  একজন মনোরোগ বিশেষজ্ঞ হিসেবে হ্যালুসিনেশন ত্বরান্বিত করার মত কাজকে নিশ্চয়ই ইথিকালি সাপোর্ট করতে পারি না আমি ।  
 - সোজা কথা বলেন যে আপনি পারবেন না !  সোজা কথা বলে দিন না ,  এই কর্ম করতে গিয়ে আপনি নিজে ব্যর্থ হয়ে এখন আমাকে নিরুৎসাহিত করছেন !  যত্তসব !  আপনাকে আমি দেখে নেব ।  আমার আপন চাচার মামাশ্বশুর আর্মির ব্রিগেডিয়ার !  
সাইকিয়াট্রিস্টের পাঁশুটে মুখ আর ঝুলে পড়া চোয়াল আমার ধারণার সত্যতা প্রমাণ করে ।  সেও ভীতিনাসুন্ধানে শামিল হয়েছে অন্য সবার মত ।  একটা ডাইনোসের থাকলে সে নিশ্চয়ই উচ্চতর সামরিক পদবী সম্পন্ন কারো বরাত তুলে হুমকি দেয়াতে এমন ভড়কে যেত না !  
 সাইকিয়াট্রিস্টের চেম্বার থেকে বের হবার পরে গলাটা একটু ভিজিয়ে নিতে একটা টং দোকানে বসলাম চায়ের জন্যে ।  না বসলেই ভালো হত ।  আমার এক ছুঁচোমুখো আঁতেল বন্ধু যেন ওৎ পেতে ছিলো সেখানে আমি আসবো জেনেই ।  কিছুক্ষণ পর নানা বিটকেলে প্রশ্নে আমাকে অপদস্থ করার চেষ্টা করবে নিশ্চয়ই !  ঠিক আছে ,  সে সুযোগ তাকে দেয়া যাবে ।  এ ধরণের পরিস্থিতির জন্যে আমি প্রস্তুত ছিলাম ,  তাই কথোপকথনের ধাঁচটা আঁচ করে নিয়ে নগ্ন শব্দদল সাজিয়েছিলাম যুক্তির পোষাকগুলিকে ভাগাড়ে ফেলে ।  
 কুশল বিনিময় এবং টুকটাক কথাবার্তার পরে অবধারিতভাবে সেই প্রসঙ্গটা চলে আসলো ।  আয়েশ করে বসে মওকামত আমাকে চেপে ধরল , 
 - তুই নাকি ইদানিং ডাইনোসর খুঁজে বেড়াচ্ছিস ?  কেন পুষবি নাকি ?  নধর দেখে একটা পেলে পরে আমাকে দিস তো ।  এবারের ঈদে ভাবছি একটা ডাইনোসর কোরবানি দেব ।  
তার বিদ্রুপাত্মক কথার বাণ আমার ডাইনোনুভূতিতে বেশ ভালোভাবেই আঘাত করে ।  আমি সাজানো গোছানো কথাগুলো ভুলে গিয়ে হিসহিসিয়ে তাকে ভয় দেখাই ,  
 - দেখ ,  ডাইনোসর সম্পর্কে কথা বলার আগে ভালোমত জানার চেষ্টা কর ,  পড়াশুনা কর ।  না জেনে এরকম কথা বলার আগে দুইবার ভাববি ।  
আমার বলার ভঙ্গিটা নিঃসন্দেহে ভীতি উদ্রেককারী ছিলো ।  তার মুখ একদম আমশি মেরে যায় ।  এই সাফল্যে গর্বিত এবং তুষ্ট হয়ে একটা কাঁঠালগাছে হেলান দিয়ে তৃপ্ত মনে আকাশের দিকে চাইলে আমি দেখতে পাই উড়ে যাচ্ছে একটি ডাইনোসর তার বৃহৎ পাখা মেলে ।  চেয়ে আছে আমার দিকে ,  হ্যাঁ ,  শুধু আমার দিকেই ।  জ্বলন্ত দৃষ্টিতে ।  অবশেষে আমি উহাকে দেখিলাম !  ভয় এবং আনন্দের যুগপৎ অনুভূতি আমাকে জড়িয়ে ধরে ।  আমি আলতোভাবে সরিয়ে দিই আনন্দের পেলব বাহু ।  এসো ভয় আমাতে লীন হও !  
 এখন সময় ভয় পাবার ।  ভয়ে ডুবে থাকার ।  বৃহত্তম ভয়ের আড়ালে ক্ষুদ্র ক্ষুদ্র ভয়গুলোকে ঢেকে রাখার ।  ডাইনোসরের পাখা ।  তার ছায়ার বিশালত্ব নিশ্চয়ই পরিমাপযোগ্য হবে না !  সুখ ,  আনন্দ ,  হতাশা ,  দুঃখ ,  এসবের সম্মিলনে যে জটিল জীবন আমরা যাপন করি ,  ভয় নামক মহান অনুভূতি তাদের সবাইকে একীভূত করে জীবনকে করবে সরল এবং স্পষ্ট ।  চাকুরী পাচ্ছি না বলে টেনশন করব না আর ,  প্রেমিকার চোখে গোপন সার্চলাইট জ্বলে উঠতে দেখে চমকে যাবো না ,  নিত্যপ্রয়োজনীয় দ্রব্যের আকস্মিক মূল্যবৃদ্ধিতে বাতে ধরা কেশোরোগী বৃদ্ধদের মত কোঁকাবো না বা কাশবো না ।  রাত হয়েছে অনেক ।  বাসায় যাবার আগে একবার আমার সহধর্মী আত্মীয়টিকে সুসংবাদটা জানিয়ে আসা দরকার ।  
 আমাকে দেখে এবার তিনি প্রফুল্ল হলেন ।  নিশ্চয়ই বুঝতে পেরেছেন আমি উদ্দীষ্ট বস্তুর দেখা পেয়ে গেছি !  
 - এসো এসো !  জানতাম তুমি আসবে ।  জানতাম তুমি খুঁজে পাবে তাকে ।  এখন তোমার অনুভূতি ব্যক্ত কর । 
 - আমি আপ্লুত !  আমার সাধনা সফল হয়েছে !  যদি কিছু পরামর্শ দিতেন ,  ভয়াচরণ কীরকম হলে ভালো হবে ,  আপনি তো অভিজ্ঞ এবং বিচক্ষণ মানুষ .  .  . 
 - যার যার ভয়াচরণ তার তার কাছে ।  
 - অল্প কথায় সুন্দর বলেছেন ।  ধন্যবাদ ।  
 - আরো কিছু বলার আছে আমার ।  ইহজাগতিক ভয়ের ,  বিশেষ করে নাগরিক ভয়ের চেয়ে প্রাগৈতিহাসিক ভয় উত্তম ।  
 - আপনি একটা খাঁটি কথা বলেছেন মনির ভাই ! 
 - আমাকে এখন থেকে আর ভাই বলে ডাকবে না ।  মহান ডাইনোসরের আশীর্বাদে আমি অতি উচ্চ এক স্থানে পৌঁছে গেছি ।  আমাকে সমীহ করে কথা বলবে ।  মনে রাখবে ,  আমাকে দেখেই তুমি ডাইনোসরভীতির ধারণাটা পেয়েছো ।  এটা শুধুমাত্র ভয়বিধান না ,  একটি পরিপূর্ণ গোপনদর্শনও বটে ।  আমাকে গুরু বলে ডাকবা এখন থেকে ।  
 - কী যা তা বলছেন !  আপনাকে গুরু ডাকবো কোন দুঃখে !  আমি কি আপনাকে ভয় পাই ?  কেন ভয় পেতে যাব ?  আমি শুধুমাত্র ভয় পাই আমার একান্ত ডাইনোসরকে ।  
 - ব্যাপারটা ভয়ের না ,  সমীহের ।  তুমি আমাকে সমীহ করে চলবা এখন থেকে বুঝলে ?  
 - সে তো আমি করতামই সবসময় ,  কিন্তু ডাইনোসরকেন্দ্রিক কোন ব্যাপারে আপনাকে সমীহ করতে পারবো না ।  মনে রাখবেন ,  আপনার মত আমারও ডাইনোসর আছে ।  আমি অর্জন করে নিয়েছি ।  এবং আমারটা নিঃসন্দেহে আপনার চেয়ে বড় এবং প্রকান্ড ।  
 - কোন সাহসে তুমি এ কথা বল !  
গর্জে উঠলেন তিনি ।  
 - হ্যাঁ ,  ঠিকই বলেছি ।  আজ বিকেলেই তো দেখলাম ।  আকাশে উড়ছে ।  কী বিশাল তার ডানা !  কী ভয়ংকর দৃষ্টি তার চোখে ! 
বলতে বলতে গা শিউরে উঠলো আমার ।  
 - তোমারটার চেয়ে আমারটা হাজারগুণ শক্তিশালী এবং বৃহৎ ।  এখন আমার সন্দেহ হচ্ছে তুমি আসলে দেখেছো কী না !  হয় বানিয়ে বলছ ,  নয় তো তোমার দৃষ্টিবিভ্রম হচ্ছে ।  
 - আপনার কথা পরিস্কারভাবে পরস্পরবিরোধী এবং অফেন্সিভ ।  একটু আগেই বললেন  " যার যার ভয়াচরণ তার তার কাছে "  ,  আর এখন সেই আপনিই আমার ভয়াচরণকে আক্রমণ করে কথা বলছেন ।  আপনি কি দেখেছেন আমার ভয়াচরণ ?  দেখলেও ভয়ারিজমের দায়ে দোষী সাব্যস্ত হবেন ।  
 - তাই ?  বেরিয়ে যাও এখান থেকে ।  আই সে গেট আউট !  
 - আপনি না বললেও যেতাম ।  আপনার মত জাঁহাবাজ লোকেরা এখন ব্যক্তিগত ভয়কে সমষ্টিতে ছড়িয়ে দিয়ে আবারও যোগজীকরণের মাধ্যমে জড় করে একাধিপত্য কায়েম করার যে ঘৃণ্য ষড়যন্ত্রতে লিপ্ত তা বেশ জানা আছে আমার !  
 কালবিলম্ব না করে ক্ষোভে ফুঁসতে ফুঁসতে গটগট করে চলে আসি আমি ভন্ডলোকটাকে তার অর্বাচীন উচ্চাকাঙ্খা সমেত ।  ফিরে আসার পথে আবারও আকাশে ডাইনোসরের বিশাল উড়ন্ত অবয়বটা দেখতে পাই ।  ভয়টা বেশ জোরদার হয় ।  
 নাফিসার ফোনে কল দিচ্ছি বারবার ।  কল রিসিভ করছে না ।  কেটে দিচ্ছে ।  ডাইনোসরকে আমার মহান ত্রাতা অথবা আশ্রয় ভেবে ,  তার ভয়ে - ভক্তিতে ন্যুব্জ এবং সম্মোহিত হয়ে অবলীলায় অবজ্ঞা করতে পেরেছিলাম নাফিসাকে ।  কোন একটা নরকের নাম উল্লেখ করে সেখানে গিয়ে বাসস্থান গড়তে উপদেশ দিয়েছিলাম ।  আজ প্রাচীন প্রেমিকা এবং প্রাগৈতিহাসিক ভয়প্রভু ,  কোনটাই নেই ।  বিমর্ষ লাগছে খুব ।  দেখা দাও দেখা দাও ডাইনোসর !  না প্রেমিকা ।  ডাইনোসর .  .  . নাকি প্রেমিকা ?  যেকোন একজন ,  প্লিজ আসো ।  ভালোবাসো অথবা ভীত কর ।  ডাইনোসর ভীতিটাকে সত্যিই খুব অমূলক মনে হচ্ছে এখন ।  নিজেকে আস্ত বেকুব ঠাউরে গাল দিতে ইচ্ছে করছে ।  
 - তা তুমি বেকুব নও তো কী ?  
রিনরিনে গলায় আমার ঘরের ঘুলঘুলির চড়ুই পাখিটা বলে উঠলো । 
 - শাট আপ লিটল বার্ডি !  ঝামেলায় আছি খুব । 
 - তুমি তো ডাইনোসর নিয়ে অনেক পড়ালেখা করেছ ,  জানো না ,  ওরা বিবর্তিত হয়ে পাখি হয়েছে ?  
 - হ্যাঁ ,  সেরকম কিছু পড়েছি ।  তো ?  
 - তো যা বলছিলাম ,  বায়োলজি বইতে তো সব লেখা থাকে না ,  ডাইনোসরেরা বিলুপ্ত হয়ে গেলেও পাখিদের সাথে ওদের একটা আত্মিক টান আছে ।  যেটা শুধু আমরাই বুঝি ।  আচ্ছা ,  তোমরা ওদেরকে ভয়ানক কিছু ভেবে কোন মর্যাদার আসনে বসাতে চাচ্ছো বলত ?  এসবই তোমাদের নীচুতা এবং স্বার্থপরতা ,  বুঝলে ?  প্রাচীন পরাক্রমকে ভয়ের আসনে বসিয়ে নিজেদেরকে সমর্পিত করে অন্যান্য ভয়ানক উপাদান এবং ঘটনাকে অগ্রাহ্য করা ।  খুব লুকোতে চাও তোমরা সবকিছু তাই না ?  একে অপরকে লুকোচ্ছ ঠিকই ,  তবে পাখির চোখে ঠিকই ধরা পড়ে যাচ্ছ ।  শোন ,  ডাইনোসরকে খুঁজছোতো ?  ভয়ের দান উল্টে দিয়ে ছকটাতে একটাতে ভালোবাসার দান দাও দেখি !  দেখো না সে আসে কী না ।  
 - ব্যাপারটা এভাবে ভাবি নি ,  তবে .  .  .  
বলতে গিয়ে দেখি চড়ুই পাখিটা উড়ে গেছে ।  পাখিটা মন্দ বলে নি ।  ভালোবেসে ডাকবো ডাইনোসরকে ?  কিন্তু ডাইনোসরের মত এমন একটা বিদঘুটে প্রাণীকে ভালোবেসে ডাকতে যাবে কে !  ঘর থেকে বেরিয়ে উদাস মনে পায়চারি করতে করতে ভাবি ।  হঠাৎ খেয়াল করি ,  আমি শূন্যে উঠে যাচ্ছি ।  আমাকে পিঠে করে উড়িয়ে নিয়ে যাচ্ছে একটা বিশাল ডাইনোসর !  তার চোখে মোটেই কোন হুমকি নেই ,  তার চোখ মোটেও আক্রোশে জ্বলজ্বল করছে না ।  মায়াময় বড় বড় চোখ ।  ডাইনোসরের বিশাল ডানায় শুয়ে থেকে আমি নাফিসাকে ফোন করে প্রত্যাখ্যাত হতে থাকি ,  কাঁদি ।  বিডিজবসে করা এ্যাপ্লিকেশনগুলোর পজিটিভ রিপ্লাই আসেনি একটাও ।  দুর্ভাবনায় পড়ি ।  মনির ভাইয়ের সাথে করা আচরনের জন্যে দুঃখিত হই ।  তার ডাইনোসরটা কি শুধু ভয়ই দেখায় তাকে ?  এরকম পিঠে করে নিয়ে ওড়ায় না ?  
 শহুরে ক্লেদ ,  পাপ ,  ঘাম ,  প্রতিযোগিতা ,  ভয়;সবকিছুই দেখি আর রূপকথা বানাই চড়ে ডাইনোসরের ডানায় । 
    

                    




চিঠি এবং চোখানুক্রম

  * কর্প has been initiated from Corporate or Corpse . 
 *  The letter stated below is extremely personal  &  confidential . 
  ( চিঠি নম্বর - ১ -  কর্পচারী ) 
 তাং - ৮ই সেপ্টেম্বর ২০১২
বরাবর ,    
ম্যানেজিং ডিক্টেটর
কর্পস - নেশন লিমিটেড
 অনুলিপি :  বৃটিশ রাজাধিরাজ  ( ১৭৫৭ - ১৯৪৭ খ্রিষ্টাব্দ ) 
 বিষয় :  অনির্দৃষ্টকালের জন্যে ছুটি চাহিয়া আবেদনপত্র ।  
 জনাব ,  
 বিনীত নিবেদন এই যে ,  আমি উক্ত প্রতিষ্ঠানের একজন পূর্ণ সময়কালীন বেতনখেকো কর্পচারী ।  আমি নিয়মিত অফিসে হাজিরা প্রদান করি এবং মাসান্তে আপনার বিদেশ ভ্রমণের সময় কম বয়সী বালিকাদের সরবরাহ করার দায়িত্ব সূচারূ রূপে সম্পন্ন করিয়া থাকি ।  আমি শপথ করিয়া বলিতেছি যে উক্ত বালিকাগন সতেজ এবং কুমারী ছিলো এবং তাহাদিগকে দেখিয়া আমার কামভাব উৎপন্ন হইলেও নিভৃতে হস্তমৈথুন ব্যতীত অন্য কোনভাবে আমার যৌনকামনাকে তৃপ্তি প্রদান করি নাই ।  
 জনাবের সন্তুষ্টি প্রদানের নিমিত্তে আরো জানাইতে চাই যে ,  সাম্প্রতিক ঋণবিষয়ক ঘটনাপঞ্জিতে আমাদিগের প্রতিষ্ঠানের বিব্রত অবস্থার নেপথ্যে যাহারা কলকাঠি নাড়াইয়াছিলেন তাহাদিগকে বশীকরণের জন্যে এই অধম নিজেকে বিলাইয়া দিয়াছে ,  এবং অবস্থার উত্তরোত্তর উন্নতি ঘটিতেছে ।  শীঘ্রই আমরা পরিস্কার ভাবমূর্তি লইয়া পুনরায় চলাফেরা করিতে পারিবো বলিয়া আশাবাদী হইতে পারি ।  
 হুজুর অবগত থাকিবেন যে হালফিলের দূর্যোগপূর্ণ সময়ে এই বিনয়াবত কর্মচারীর ওপর প্রচুর ধকল গিয়াছে ।  এমতাবস্থায় কিছু ভীনদেশী তরল সহকারে নিজেকে উদ্দীপ্ত করিতে না পারিলে আগামী দিনগুলোর কর্মস্পৃহার অবনমনের আশঙ্কা উড়াইয়া দেয়া যায় না ।  
 সুতরাং ,  জনাবের নিকট আকূল প্রার্থনা ,  আমাকে ১১ . ৮ %  এ্যালকোহল সম্বলিত রয়্যাল ডাচের এক বাক্স এবং কিছু নির্জলা স্কচ হুইস্কির মওজুদ সহ অনির্দৃষ্টকালের জন্যে ছুটি মঞ্জুর করিয়া বাধিত করিবেন যাহাতে আমি নতুন প্রাণোদ্যম সহকারে দেশ ও জাতির অনিষ্ট বিধানে এবং কোম্পানীর কল্যাণে নিয়োজিত থাকিতে পারি ।  
 আরজ গুজার
 গুলজার আহমেদবহুল
এ্যাডমিন ,  এইচ আর ডিভিশন ।  
 আবেদনপত্রটি যথাস্থানে যাবার পরে গুলজার আহমেদবহুলকে ডেকে পাঠানো হল প্রেসিডেন্ট এবং সিইও ' র রুমে ।  
 - আপনার আবেদনপত্রটি আসলে কী ছিলো ?  ছুটির আবেদন নাকি রেজিগনেশন লেটার বলুন তো ?  
 - স্যার ,  আমি স্পষ্ট করেই তো সব লিখেছি ।  এখানে কনফিউশনের কী হল ! 
 - বাংলায় লিখেছেন কেন ?  অফিস এটিকেট কি সব গুলে খেয়েছেন ?  
 - সেটা ভুল হয়ে গিয়েছিলো স্বীকার করছি ।  আর সব ঠিক আছে তো ? 
 - আর সব ঠিক আছে মানে ?  কিছুই ঠিক নেই ।  ইনডেফিনিট টাইমের জন্যে ছুটি চেয়েছেন ,  এটা হয় নাকি ?  এ্যাটেনশনে বৃটিশ রাজাধিরাজ এবং প্রাচীন সময়কালের উল্লেখ করেছেন  ।  এছাড়াও নারকোটিকস সংক্রান্ত জটিলতা আছে ।  মাদককে গ্লোরিফাই করেছেন ।  আমাদের এথিকসের সাথে যা একদমই যায় না ।  কর্মক্লান্তি ভুলে থাকতে এ্যালকোহলের দ্বারস্থ হতে হবে কেন ?  মাদককে না বলুন ।  সম্প্রতি আমরা প্রথম শ্রেণীর একটি দৈনিক পত্রিকার সাথে এ ব্যাপারে একটা মুভমেন্টে যুক্ত হচ্ছি ।  আপনার আচরণ সত্যিই হতাশাজনক ।  
 - কিন্তু স্যার ,  এথিকসের কথা বলছেন ,  এথিকাল মুভমেন্টের কথা বলছেন সেখানে তো একটা কনফ্লিক্ট করছেন নিজেই ।  আমরা তো সর্বস্তরে বাংলা ভাষা প্রচলনের একটা মুভমেন্টের সাথেও জড়িত মহান মিডিয়াদের কোলাবরেশনে  ।  তাহলে বাংলায় আবেদনপত্র লিখতে সমস্যা কোথায় হল ? 
 - কাম অন মাইট !  হোয়াই আরগুইং উইথ মিনিংলেস ম্যাটারস ?  ইউ নো দ্যা সিস্টেম ,  ডোন্ট ইউ ?  কাম অন ,  হ্যাভ আ ড্রিংক ! 
 - নাউ ইউ আর কুকিং ,  প্রেসিদেন্তো !  নাউ উই ক্যান স্কিপ আরগুয়িং ।  সো ,  দেয়ার ইজ নো প্রবলেম উইথ দ্যা বুজেস রাইট ? 
 - ইয়াহ !  এ্যালকোহল ইজ গুড !  তবে বালিকাদের ব্যাপারটা .  .  .  ? 
 - ডোন্ট ওয়ারি এল ক্যাপিতানো ,  These are extremely personal  &  confidential .  কাকপক্ষীও জানবে না । 
 - ঠিক আছে ।  ছুটি মঞ্জুর করা হল ।  
 - অনিদৃষ্টকালের জন্যে ?  
 - সেটা কেবল অদৃষ্টই বলতে পারে ! 
 - ওয়েল ,  আ কর্পোরেট মাফিয়া ইজ বিয়িং ফিলোসফিকাল !  গ্রেইট টু সি !  
 হ্যাঁ ,  আমি আসলে তাই বলতে চাইছিলাম অন্যভাবে ।  অদৃষ্টের কার্যক্রম অনিদৃষ্টকালের জন্যে নিষিদ্ধ এখানে ।  এখানে নিয়মতান্ত্রিকতা এবং যান্ত্রিকতার যাঁতাকলে পিষ্ট অদৃষ্ট .  .  . 
 হাহ !  ফরগেট ইট ।  কী ছাতামাথা যা - তা ভাবছি !  গুলজার আমোদ পায় . 
  ( চিঠি নম্বর - ২ )  
 Written to the girlfriend .  Not so personal .  Confidential level - 3 . 5 / 10 . 
 প্রিয় প্রেমিকা ,  
 পত্রের প্রথমেই আমাকে ব্লোজব দিও ।  অনেকদিন পর তোমাকে লিখছি ,  তাই না ?  ফাকিং ওয়েস্ট অফ টাইম !  তোমার কী মনে পড়ে সেই দিনগুলির কথা .  .  . ঘোরলাগা সাঁঝের আলোয় কাঁপা কাঁপা হাতে তোমার হাতে একটা নীল খাম দিয়েছিলাম ।  এ্যান্ড ইন নো টাইম উই ওয়ার এ্যানাউন্সড এ্যাস illegitimate সেক্স পার্টনারস ।  ফাক দ্যা সোসাইটি ,  ফাক দ্যা সিস্টেম ! 
 মনট খুব বিক্ষিপ্ত হয়ে আছে ,  বুঝতেই পারছো চিঠির ভাষা দেখে !  দাঁড়াও ,  ঠিক করে লিখছি আবার ,  
 শোনো ,  একটা খুব ভালো খবর আছে ।  আমি ছুটি পেয়েছি ।  বেশ কদিনের জন্যে ।  বেশ কদিন মানে কদিন বলত ?  অনির্দৃষ্টকালের জন্যে !  আমাকে আর কখনও ওখানে ফিরে যেতে হবে না এ্যালকোহলের মজুদ শেষ হবার আগ পর্যন্ত ।  কোথায় যাওয়া যায় বলত ?  আগে হিসেব করে নিই ।  এক কেস রয়্যাল ডাচ ।  তিন দিন ।  তিন বোতল স্কচ দুই দিন ।  সুতরাং ,  অনির্দৃষ্টকাল =  তিন থেকে পাঁচ দিন ।  দেখ দেখি ঝামেলা !  আজকে বসকে বলছিলাম ইনডেফিনিট টাইম আর নিয়তির কক্ষবিচ্যূতির  কথা ।  অদৃষ্টের কার্যক্রম অনিদৃষ্টকালের জন্যে নিষিদ্ধ আমাদের এখানে ।  এখন তোমাকে লেখার সময় বুঝতে পারলাম এই নিয়ম শুধু ঐ চৌকোনো সাম্রাজ্যের ভেতরেই খাটে ।  যত বেরুতে চাই ,  অদৃষ্ট আগলে ধরে ।  ফিরে যেতে হয় ।  সময় নেই ,  সময় নেই !  তোমাকে আর বেশি কিছু লিখে সময় নষ্ট করার কোন মানে হয় না ।  এই যুগে চিঠি লেখা ব্যাপারটাও কেমন সিলি !  হাস্যকর ।  তারপরেও লিখতে হচ্ছে ,  বিকজ অফ দ্যা ফাকিং সিস্টেম !  
 আমার ভালোবাসা নিও ।  আমায় চুমু দিও ।  দিনে অন্তত একশ উনত্রিশ মিনিট আমার কথা ভেবো  ( Marathon world record ,  2 hour  &  9 . 01 minutes Gerard Nijboer ,  Netherlands ,  April 26 ,  1980 Amsterdam Marathon )  
 এখন রাখি কেমন ?  ছুটির অন্তত একটা দিন শুধু তোমারই সাথে কাটাবো ।  বাকি সময়গুলোর ব্যাপারে আমাদের প্রশ্ন করার ওপর অলিখিত নিষেধাজ্ঞা তো এখনও বলবৎ আছে ,  তাই না ?  সো ,  ইউ নো দ্যাট ইউ শুড ' ন্ট আস্ক ।  রাইট ? 
   ( ছুটির দিন নং ৩ ) 
 Letter No .  3 .  Incoming .  From an anonymous person .  
 প্রতি , 
গুলজার আহমেদ
৩৫৩ / ৩ ,  পাইকপাড়া ,  মিরপুর ,  ঢাকা ।  
 হইতে
মোহাম্মদ মকবুল আহমেদ
গ্রাম : মুনিবপুর
পোঃ - দোগাছি
জিলা :  পাবনা
 গুলজার আহমেদ বমি করছিলো ।  ঠিকানা এবং প্রেরকের নাম দেখে তার বমির বেগ আরো বেড়ে গেলো ।  সবকিছু অস্পষ্ট হয়ে আসছে ।  চেতনা লোপ পাচ্ছে ।  কে পাঠালো চিঠিটা ?  কে ?  কে ?  কে ?  ওহ চিন্তিত অভিভাবকেরা !  যারা এখনও প্রাগৈতিহাসিক মহাজাগতিক ডিমে তা দিয়ে বাৎসল্যের শল্য চিকিৎসা করছে ।  তবে তারাও তো আধুনিক আবেগযন্ত্রগুলোকে তরঙ্গায়িত করার কৌশল জানে ।  তবে কেন চিঠি ?  কেন না !  কর্পোরেট জীবন ,  শহুরে ভাব ভালোবাসা ,  দূর্নীতি ,  তৈলমর্দন ,  লাল মদ ,  চতুষ্কোণ ভ্রমণ ,  সবকিছু একসাথে গাঁথার যে গঠনতন্ত্র উত্থাপিত হয়েছে নাগরিক সিদ্ধান্তসভায় তার মধ্যে বাৎসল্য বাদ যাবে কেন ?  
 Letter No 4 .  Incoming .  From parents .  
প্রতি , 
গুলজার আহমেদ
৩৫৩ / ৩ ,  পাইকপাড়া ,  মিরপুর ,  ঢাকা ।  
 হইতে
মোহাম্মদ মকবুল আহমেদ
গ্রাম : মুনিবপুর
পোঃ - দোগাছি
জিলা :  পাবনা 
  ( গুলজারের স্বগতোক্তি )  
 ওহ আবারও !  আহা মানলাম তুমি অনেকদিন অচ্ছ্যুত ছিলে আমার কাছে ,  এখন ছুটির সুযোগ পেয়ে আমাকে গ্রাস করতে চাইছো ।  আগের চিঠিটার ইনভেলপই তো খোলা হয় নি ।  আচ্ছা পড়ছি দাঁড়াও ,  আর পাঠিও না !  
 Letter No 5 .  Incoming .  From parents .  
প্রতি , 
গুলজার আহমেদ
৩৫৩ / ৩ ,  পাইকপাড়া ,  মিরপুর ,  ঢাকা ।  
 হইতে
মোহাম্মদ মকবুল আহমেদ
গ্রাম : মুনিবপুর
পোঃ - দোগাছি
জিলা :  পাবনা 
 না ,  আর না প্লিজ !  দরজাটা বন্ধ করে দিলো গুলজার ।  জানলাগুলোও ।  প্রবল বাতাসের তোড়ে সবকিছু ভেঙে পড়তে চায় যেন !  উড়িয়ে নিয়ে যেতে চায় সবকিছু ।  মদের বোতল প্রায় শেষ ।  বমি করতে করতে পাকস্থলি শূন্য ।  এখন কী আর ওড়া যাবে ?  শূন্য মদের বোতলগুলোর দিকে হতাশ দৃষ্টিতে চায় গুলজার ।  নেই ,  কিছু নেই সেখানে ।  প্রচন্ড হাওয়ার দমকে জানলার শার্শি ভেঙে যায় ।  আসতে থাকে ইনভেলপ ।  অজস্র ইনভেলপ ।  
 সব একই ঠিকানা থেকে ।  একই প্রেরকের ।  শর্ত ছিলো ,  এ্যালকোহলজনিত ঘোরগ্রস্থতা কাটিয়ে উঠতে পারার পরদিন  থেকেই  কাজে যোগ দিতে হবে ।  ঘোর কেটে যাচ্ছে ।  বাতাস থেমে আসছে ।  ছুটি ফুরিয়ে গেছে ।  মেঝেতে পড়ে আছে ভাঙা বোতল ,  উচ্চমাত্রার শর্করা সমৃদ্ধ বমি ,  আর চিঠি ।  বাবার চিঠি ।  বাবা ,  তুমিও এই সদাগরী ভালোবাসার আমলাতন্ত্রে ফাইলবন্দী হতে চাও !  বাবা !  যেকোন উপায়েই হোক তুমি আমার কাছে আসতে চাও ,  তাই না ?  আচ্ছা ,  চিঠিগুলো আমি গুছিয়ে রাখছি অন্য সব চিঠির সাথে ।  আশা করি ,  আমাদের কোম্পানির প্রেসিদেন্তোকে দেখালে সেখান থেকে আবেগের নির্যাস চুইয়ে নিয়ে সেলুলয়েড ,  বিলবোর্ড অথবা দাপুটে কাগজে প্রতিস্থাপিত করে তোমাকে সর্বজনীন প্রতিকৃতি প্রদান করা হবে ,  মুদ্রাঙ্কিত করে আমাদের সম্পর্কটাকে অনুমোদিত করা হবে প্রাতিষ্ঠানিকভাবে ।  দারুণ হবে না বাবা ?  এত চিঠি পড়তে পারবো কী না কে জানে ।  নতুন আসা ইন্টার্নটাকে সবগুলো গছিয়ে দিয়ে একটা সামারি ফাইল তৈরি করতে বলব ।  আমাদের প্রেসিডেন্টও যদি এ্যাপ্রিসিয়েট করে কাজটা ,  
 বাবা তুমি জাতে উঠে যাবে !  আমি তোমার জন্যে গর্বিত হব ।  
 ঘোর কেটে যাচ্ছে ।  কাল থেকে কাজে যোগ দিতে হবে ।  অনিদৃষ্টকালের সংক্ষিপ্ততা আমাকে কিছুটা ক্ষিপ্ত করে বটে !  এ্যালকোহলিক ঘোর কেটে গেলে আর ওড়ার সরঞ্জাম থাকে না  ,  ওড়া যায় নাএই কংক্রিট আকাশে  ।  কিন্তু আবারও প্রচন্ড বেগে বাতাস আসছে  জানলা দিয়ে ।  আমাকে উড়িয়ে নিতে চায় ?  কোথায় ?   আমি খাটের পাশে কাপড় রাখার স্ট্যান্ডটা আঁকড়ে ধরে থাকি ।  ছুটি শেষ ।  কোথাও যাওয়া যাবে না আর ।  কোথাও যেতে চাই না আমি ।  কারও আহবানেই কাজ হবে না ।  ছুটি শেষ ।  ওড়াউড়ি শেষ ।  গুডনাইট বাবা ,  হ্যাভ আ নাইস ড্রিম ।  চঞ্চলা বাতাসের চলাচল স্তিমিত হয়ে পড়ে ।  আমি বিছানায় শরীর এলিয়ে দিই ।   
   ( Show cause letter ) 
 প্রতি
গুলজার আহমেদ
কর্পচারী ,  প্রেমিক ,  সন্তান । 
 হইতে
প্রেসিদেন্তো ,  গার্লফ্রেন্ডো ,  বাবা । 
 জনাব গুলজার আহমেদ , 
আপনাকে নিম্নলিখিত অভিযোগগুলোর ব্যাপারে কারণ দর্শানোর আহবান করা গেলো ।  যথাযথ কারণ দর্শাতে না পারলে আপনাকে স্যাক করা হবে ,  ব্রেক আপ হয়ে যাবে ,  মৃদু ধমক দেয়া হবে ।  
  # মাত্রাতিরিক্ত মদ্যপান করে প্রতিষ্ঠানের ভাবমূর্তি ক্ষুণ্ন করার অভিযোগ ।   ( স্যাক ) 
 #  মাত্রাতিরিক্ত মদ্যপান করে প্রমোদভ্রমণের কথা ভুলে যাওয়া  ( ব্রেক আপ )  । 
 # মাত্রাতিরিক্ত মদ্যপান করে নৈতিক স্খলন এবং স্বাস্থ্যের অবনতি ঘটানো ।   ( এক বোকা বুড়োর উপদেশ কী আর শুনবে !  ) 
  # অনির্দিষ্টকে অদৃষ্টের পরিণাম বলে চালিয়ে দেয়া  (  এই ধরনের জীবন দর্শন নিষিদ্ধ )  । 
 # অনির্দিষ্টটকে অদৃষ্টের পরিণাম বলে চালিয়ে দেয়া  (  বিরক্তিকর !  ) 
 #  অনির্দিষ্টকে অদৃষ্টের পরিণাম বলে চালিয়ে দেয়া  (  এক বোকা বুড়ো .  .  .  ) 
  অভিযোগের শেষ নেই কোন ।  লিস্টি কেবল লম্বাই হচ্ছে !  গুলজারের আর পড়ার ধৈর্য্য হয় না ।  প্রত্যেককে আলাদাভাবে জবাব দেবার কোন মানেই হয় না ।  সময় নষ্ট !  গুলজার নিমিষে হিসেব কষে নেয় ,  কার কাছ থেকে অব্যাহতি পেতে হবে ,  কাকে ছুড়ে ফেলতে হবে এবং কার পা জড়িয়ে ধরতে হবে । 
  খুব একটু কঠিন না সিদ্ধান্তটা ,  একটাই মাত্র বিকল্প বেছে নেয়া তো ?  যেয়ে বললেই হয় ,  
  " স্যার আমার ভুল হয়ে গেছে ,  আমাকে আরেকটি সুযোগ দিন " 
 না ! 
  " আমাকে ভুল বুঝোনা ,  ছেড়ে যেয়ো না ,  আরে একটি সুযোগ দাও " 
 তা কেন ! 
  " তোমার কাছে অত জবাবদিহির কিছু নেই বাবা ।  আমাকে নাও !  " 
 তিনটে সিদ্ধান্ত নিয়ে জাগলিং করতে ভালোই লাগে গুলজারের ।  সে তো জানেই কোন বলটা হাতে রয়ে যাবে ,  কোন দুটো পড়ে যাবে ,  নাকি জানে না ?  নাকি সবগুলোই পড়ে যাবে জাগলিং করতে গিয়ে ?  
 গেলে যাক !  এখনও যথেষ্ট পরিমাণ টাকা আছে এ্যালকোহলের পেছনে বরাদ্দ করার জন্যে ।  আর একটা রাত একটু মাতাল হলে ,  আরো কিছু জবাবদিহিতা জমা হলে কিছু যায় আসে না ।  সে ভালো করেই জানে সামাল দিতে ।  
 তিনটি চোখ তার দিকে যথাক্রমে অনুনয় ,  ক্রোধ ,  এবং অবহেলা নিয়ে তাকিয়ে রয় ।  চোখানুক্রমটা হয়তোবা তার কাছে অজানাই থেকে যাবে চিরকাল ।  
 

                    




পকেট কলোনি

 বনসাই মানুষ পকেটে পুরে দিয়াশলাই ভেবে ভুল করি ।  অনিকেত আঁধারে আলোক আলিঙ্গনে নিজেকে বাঁধতে গিয়ে খুঁজে পাই ভুল কার্তূজ ,  নিভে যাওয়া মাংস - হাড় - মজ্জা ।  বেমক্কা চিৎকার করে ওঠে অশোভন মানুষগুলো ।  তাদের প্রজ্জ্বলন অক্ষমতার কথা জানায় সকাতরে ।  আমি তাদের কথায় ভ্রূক্ষেপ না করে অন্য পকেট থেকে দিয়াশলাই কাঠি বের করে তাদের গায়ে ঘষি ,  নিস্ফল ।  দক্ষিণের জানলা দিয়ে অশরীরী হাওয়াগিটার বেজে চলে ।  বনসাই মানুষগুলো এবার উড়ে যাবার ভয়ে চিৎকার করে ।  তারা জ্বলতে চায় না ,  তারা উড়তে চায় না ,  শুধু পকেটনিবাসী হয়ে দিনানিপাত করতে চায় .  .  . আমি নিজেকে জাদুকর ভাবিনি কখনও ।  স্বাভাবিক দৈর্ঘ্যের মানুষকে চাদরাবৃত করে মন্ত্রপাঠ অথবা সম্মোহনচেষ্টা শেষে তাদেরকে ক্ষুদ্রকায় রূপ দেয়া আমার পক্ষে সম্ভব ,  তা কল্পনাতেও আসেনি ।  অথচ ,  কোনরকম প্রচেষ্টা ছাড়াই আমার পকেটে খুচরো পয়সার মত মানুষ জমতে থাকে ।  আমার এই অস্বাভাবিক ,  অতিপ্রাকৃত বা অলৌকিক ক্ষমতা নিয়ে আমি যথেষ্ট বিব্রত এবং বিরক্ত ।  চোখের সামনে একজন ছয়ফুটি দামড়াকে দেখছি খিস্তিখেউর সহযোগে চা খাচ্ছে পাড়ার ভবঘুরে নিকেতনে ।  তাকে আগে কখনও দেখেছি বলে মনে পড়ে না ।  নব্য ক্ষমতাপ্রাপ্ত ডাঁকাবুকো নেতার চ্যালাচামুন্ডা হবে হয়তো ।  বেশতো ,  আমার সামনেই সিগারেটটা ধরিয়ে মুখ খারাপ করলে ।  চোখের শীতল চাহনিতে নিজের অস্তিত্ব জানান দিলে সদর্পে ।  তারপরেও কেন আমার পকেটের ভেতর সেঁধুতে চাচ্ছো লাথি খাওয়া পোষা কুকুরের মত অনাবিল আনুগত্যে ?  কীসের ভয় ?  কীসের নিরাপত্তাহীনতা তোমার ?   - ভাইজান কিছু কইবেন আমারে ?  চায়া রইছেন ম্যালাক্ষণ ধইরা ।  ক্ষ্যাপাটে তেজোল্লাস তার কন্ঠে ।  - না । আর আমার পকেটে সে বনসাই মানুষ ,  ক্ষয়াটে ।  করুণামিশ্রিত  আশ্বাস নিয়ে বাঁচতে চায় ।  এই শহরে আমি কোন আগন্তুক নই ।  এই স্নিগ্ধ কিন্তু একঘেয়ে মফস্বঃল শহরে ,  যেখানে এখনও দুপুরবেলায় ফেরিঅলারা সুরেলা কন্ঠে হাওয়াই মিঠাই আর কটকটির সওদা নিয়ে বেরোয় ।  ভাতঘুম দেয়া গৃহিনীরা ফেরিঅলার সুরেলা কন্ঠ এবং তাদের ডানপিটে ছেলেপুলের চেচামেচির যুগপৎ আক্রমণে বিরক্ত হয়ে চোখ কচলিয়ে উঠে দু - ঘা বসিয়ে দিয়ে চুড়ির দরদামে ব্যস্ত হয়ে পড়ে ।  আর তখন দস্যি ছেলেরা হাসে ।  ঝিমুতে থাকা শহরের রোদবৃত্তের পরিধি জুড়ে হাওয়াই মিঠাই ,  কটকটি ,  খালি পা ,  ছেড়া স্যান্ডেল ,  লুটোপুটি ।  তাদেরকে পকেটস্থ করা যায় না ।  তাদের আশ্রয়হীনতার ভয় নেই ,  নিরাপত্তার অভাব অনুভব করে না তারা ,  তারা বড় হয় ,  বেড়ে ওঠে ।  তাদের ক্ষুদ্রকায় প্রতিলিপির প্রয়োজন নেই ।  অথচ যাদেরকে নিশ্চিত নির্ভরতা ভেবে তারা বেড়ে উঠছে নিরুদ্বেগ ,  তারা চোরাপথে ঢুকে যায় আমার বনসাইমানব নিবাসে ।  তারা হাসে ,  ইতস্তত করে ।  তারপর দাপুটে লেবাসটা ,  অথবা গোপন পনটা স্বাভাবিক বা তুলনামূলক বৃহৎ শরীরের চিলেকোঠা অথবা হাওয়াঘরে টাঙিয়ে রেখে সন্তর্পনে প্রবেশ করে আমার পকেটে ।  আমাকে তারা আগন্তুক ভাবেনি কখনই ।  আপনজন ভেবে হৃদ্যতা দেখিয়েছে ,  শত্রু ভেবে রূঢ় আচরণ করেছে ,  অপ্রোয়জনীয় ভেবে অবজ্ঞা করেছে ।  কিন্তু বনসাই হবার পরে খুব বেশি বিধিবৎ আচরণ করে তারা ।  তাদের এহেন দ্বিসাত্ত্বিক বিপরীতধর্মী আচরণই আমাকে ভাবতে বাধ্য করে আমি আগন্তুক কী না ।   সে যাই হোক .  .  . কাপড় - চোপড় কাঁচতে গেলে মিনিয়েচার মানুষগুলোকে ,  ভীত বনসাই মানুষগুলোকে বের করতেই হয় ।  তখন তাদের সে কী কাকুতি মিনতি !  খবরের কাগজে বস্তি উচ্ছেদের খবর দেখেছি ।  তার সাথে সাদৃশ্য পাওয়া যায় ।  তবে পার্থক্যটা হল ,  বাস্তুহারা সেসব মানুষ জোট বাঁধতে পারে ,  প্রতিবাদ ,  প্রতিরোধ ,  হাঙ্গামা করতে পারে ।  কিন্তরু পকেটনিবাসীরা হাপুশ নয়নে কাঁদা এবং বৃষ্টিস্নাত চড়ুইছানার মত তিরতির করে কাঁপা ছাড়া আর কোন বিকল্প খুঁজে পায়না ।  তারা হয়তো একে অপরকে দেখতেই পায় না ।  শুধু দেখতে পায় তাদের মহান আশ্রয়দাতাকে ।  হাহাহা !  আমি এবং মহত্ব !  যেচে পড়ে এসেছো ,  এখন নিজের আখেরটা নিজেই গোছাও না বাপু !  কার অত দায় পড়েছে তোমাদের রক্ষনাবেক্ষণ করার !  কিন্তু করতে হয় বৈকি !  না চাইলেও করা হয়ে যায় ।  পকেট কলোনির সাম্রাজ্যের প্রতি কোন মোহ নেই আমার ।  স্রেফ শখের বশেই দৈবক্রমে পাওয়া এই আশ্চর্য ক্ষমতাটিকে অবসরকালীন মনোরঞ্জনের জন্যে ব্যবহার করি ।  কিছুটা দায়িত্ববোধও কাজ করে ,  অস্বীকার করব না ।  তাই তাদের প্রতি বিশ্বস্ততা বজায় রেখে অদৃশ্য কালি দিয়ে লিখে রাখি পকেটিয় বনসাই দিনলিপি ।  জব্বার সাহেব -  কম্পিউটার কম্পোজ এবং প্রিন্টিং এর ব্যবসা করেন ।  আমার সাথে দেখা হলে কথা বলেন না ।  কখনও কখনও মাছি তাড়ানোর মত একটা ভঙ্গি করেন ।  তিনি বনসাইরূপে আমার পকেটে ঢুকেছেন তিন মাস আগে ।  কারণ :  অজানা ।  সম্ভবতঃ প্রতিদ্বন্দ্বী তরুণদের উদার মনোভাব তার পেশাদারিত্বের অযাচিত অংশীদার হবে বলে ভয় পান ।  বনসাই মানবদের মধ্যে তিনি অপেক্ষাকৃত বেশি উচ্চকন্ঠ ।  বাবুল সাহেব :  রিকশা - ভ্যানের সবচেয়ে বড় গ্যারেজটি তার ।  রাস্তাঘাট নির্মাণের তদারকিও করে থাকেন ।  গরু - ছাগল চেনার সহজাত ক্ষমতার জন্যে প্রসিদ্ধ এবং নিন্দিত ।  স্থানীয় মস্তদের মধ্যে মস্তলোক কর্তৃক সমাজপ্রেমী সনদপ্রাপ্ত ।  বুক ফুলিয়ে হাঁটেন ।  ইনিও আমাকে দেখলে কথা কন না ।  এবং ইনিও অজানা কারণে ,  সম্ভবত নিরাপত্তাঘটিত ব্যাপারেই হবে ,  সুরসুর করে আমার পকেটে ঢুকে গেছেন ।  খালিদা :  চপলমতী বালিকা ।  অল্প বয়সে বিয়ে হয়ে যাওয়াতে এবং পতিপ্রয়াণে বেশ ভারিক্বি ভাব এসেছে চেহারায় ।  ধর্মপ্রাণ ।  বিশিষ্ট ব্যক্তিদের জন্যে প্রার্থনা করেছেন সম্প্রতি ।  সম্ভবত অনুশোচনাঘটিত কারণে বনসাই হবার ইচ্ছে পোষণ করেছেন ,  এবং সাদরে গৃহীত হয়েছেন আমার পকেট কলোনিতে ।  তবে ,  আমার অনুমান ভুল হবার সম্ভাবনাই বেশি ।  অন্য কোন কারণ থাকতে পারে .  .  . এরা হলেন শহরের বিগশট ।  যারা এত ওপরে উঠে গেছেন ,  যে নিচে নামতেই ভয় পান ।  এরা ছাড়াও অনেক সাধারণ মানুষজন আছে আমার পকেটে ।  গলির মোড়ের মাস্তান ,  যার কথা প্রথমেই বলেছি এবং যে সাম্প্রতিকতম অন্তর্ভূক্তি ।  দুপুরে ভোসভোস করে ঘুমানো গিন্নীদের অনেকেও আছেন ।  আছেন কেরাণী ও অফিসার ,  সাহেব গোলাম !  পানের দোকানদার ,  মাছের আড়ৎদার ।  পরিচিত ,  অপরিচিত মানুষজন ।  অবশ্য শহরটা খুব ছোট ।  প্রায় সবাই সবাইকে চেনে ।  তারা আমাকে চেনে ,  অথবা চেনে না ।  আমার ক্ষমতা সম্পর্কে তাদের যুথবদ্ধ কোন ধারণা নেই ।  এমন কী তারা ব্যক্তিগতভাবে স্বচ্ছ ধারণা রাখে বলেও মনে হয় না ।  তারা শুধু জানে চোরাপথে ,  সবাইকে ফাঁকি দিয়ে পকেট কলোনিতে সেঁধোনোর বিদ্যে !  এমন নিরাপদ আশ্রয় আর পাবে কোথায় !  সমাজের চোখে অদৃশ্য কিন্তু ভীষণরকম কর্মক্ষম বনসাই অস্তিত্ব তো রইলোই একটা ,  এইবার অন্য অথবা আসল ,  মোদ্দাকথা দৃশ্যমান অস্তিত্বটা দিয়ে ফুটানি করে বেড়াও ,  ভয়ে কাঁপো ,  লাজরাঙা হও ,  মাস্তানি কর ,  যৌনাচার কর লুকিয়ে ,  ইনক্রিমেন্টের দুরাবস্থা দেখে হতাশ হও ,  ব্যবসা নিয়ে হাপিত্যেশ কর ,  অতঃপর আমার দ্বারস্থ হও !  আমি আপনাদের মহান স্বেচ্চাসেবক হিসেবে নিয়োজিত । বনসাই মানবদের মধ্যে একতা নেই ।  বড্ড বেশি আত্মকেন্দ্রিক ।  এখানে কেউ কাউকে চেনে না ।  সবার জন্যে আলাদা প্রকোষ্ঠ ।  কারো সাথে কারো যোগাযোগ নেই ।  এখানে মানুষ আসে কেবল ,  চলে যায় না কেউ ।  কিন্তু একদিন সেই আচানক ঘটনাই ঘটল ।  এক লাজুক এবং ভীত তরুণী ,  যার ছিলো নিরাপত্তাজনিত শংকা এবং নিরুদ্দেশ প্রবণতা ,  একমাত্র সেই মেয়েটিকেই আমি নিজের থেকে আশ্রয় দিতে চেয়েছিলাম ,  এবং সে তা সানন্দে গ্রহণ করেছিলো ,  যার জন্যে আমি বিশেষ প্রকোষ্ঠ নির্বাচন করেছিলাম ,  সে চলে যেতে চাইলো ।  চলে যেতে চাইলো বলাটা ভুল হবে ,  দৃপ্ত পদক্ষেপে হাঁটা শুরু করল ,  এবং পকেট থেকে মাটিতে অবতরণের মুহূর্তেই স্বাভাবিক আকার ধারণ করল ।   - যাই তবে ?   - কিন্তু কেন !  আমি জানি ,  প্রতিটি মানুষই নিরাপত্তারব অভাব অনুভব করে জীবনের কোন না কোন সময় ,  অথবা গোপন রাখতে চায় কিছু না কিছু ,  অথবা গোপন থাকতে চায় .  .  .  আমার এখানে নিরাপদ আশ্রয় ,  তুমি কেন যাচ্ছ ?  - কারণ .  .  . আমার আর কোন দরকার নেই ।  কিছুতে কিছু যায় আসে না ।  মানুষ বড় ভঙ্গুর পদার্থ ।  কাঁচের মত ।  গোপন নিরাপত্তার থোরাই কেয়ার করি আমি !  গার্লস কলেজের সামনে সিটি বাজায় বখাটে ছেলেপিলে ,  অশ্লীল অঙ্গভঙ্গি করে ।  ওড়না টান দেয় ,  ধর্ষণ করে অবাধে ।   - যা হবার হবে ,  আমি যাই ।  আমি তোমার কাছে আসি নি ,  তুমি আমাকে নিয়ে এসেছো ।  ধরে রাখতে পারলে না ,  এ ব্যর্থতা তোমার ।  কাঁচবালিকা ঝুরঝুর করে ভেঙে পড়ে ।  পরেরদিন খবরের কাগজে আমি তার ধর্ষণ এবং মৃত্যুসংবাদ পাই ।  তার অপূর্ণতা পূরণ করার জন্যে আমি একটা দিয়াশলাই বাক্স ভরি ।  এখন হবে প্রজ্জ্বলন এবং প্রতিবাদ !  জাগো বনসাইমানব সকল !  আমি তাড়া দিই তাদেরকে ।  আমার হিংস্র মুখভঙ্গি এবং রণমূর্তি দেখে তাদের ক্ষুদ্র আয়েশী শরীরগুলো ভয়ে কাঁপতে থাকে ।   - অনেক পোহানো হয়েছে নিরাপদ আশ্রয়ের ওম !  আর না ।  আমি জানি ,  তারা পুড়তে ভয় পায় , উড়তে ভয় পায় ।  শুধুমাত্র মাথা গুঁজে থাকতে ভালোবাসে ।  আর তারা সবচেয়ে ভয় পায় একে অপরকে দেখে ফেলার সম্ভাবনাকে ।  এই ভয়টাই আমি কাজে লাগাতে চাই তাদেরকে একতাবদ্ধ করে তুলতে ।   - তোমরা যদি না বেরোও ,  তাহলে প্রত্যেককে প্রত্যেকের প্রকোষ্ঠ থেকে বের করে আয়নাঘরে বন্দি করে রাখবো ।  তোমরা দেখবে নিজেদের এবং অপরকে ।  তোমাদের প্রত্যেকের দিনলিপি প্রকাশ করে দেবো ! হুমকি দিই আমি ।  বৃথা যায় আমার হুমকি ।  হুড়মুড় করে বের হয়ে যায় তারা ।  চোখ বন্ধ করে চোঁ চোঁ করে দৌড় দেয় দিগ্বিদিক জ্ঞানহারা হয়ে ।  এবার আর আমার ক্ষমতা কাজ করে না ।  স্বেচ্ছায় যারা এসেছিলো ,  সবাই চলে যায় ।  মানব বনসাই শিল্পে এতদিনকার অভিজ্ঞতা থেকে আমি এর কার্যকারণ এবং ফলাফল সহজেই বুঝতে পারি ।  তারা অন্য কোথাও ,  অন্য কারো কাছে খুঁজে নেবেই আশ্রয় ,  হবেই বনসাই ,  গড়বেই পকেট কলোনি !  লুকিয়ে । আর আমি যাদেরকে স্বেচ্ছায় আশ্রয় দিতে চাইবো ,   তারা কখনই আসবে না ,  আসলেও থাকবে না ।  অন্তত ,  এই শহরে আমি তা আশা করতে পারি না !  আমার পকেটে এখন একটা দিয়াশলাই বাক্স ।  খামোখাই জ্বালাচ্ছি ,  নেভাচ্ছি ম্যাচের কাঠি । 






পাইপলাইনের সংযোগসুত্র

 মেসবাড়িটার সামনে দোরগোড়ায় একটা রক্তাক্ত কাপড়ের টুকরো পড়ে রয়েছে ।  দেখে বোঝার উপায় নেই তা পরিধেয় কোন বস্তু কী পতাকা না কি দুয়ের সম্মিলনে দোঁ - আশলা বস্ত্রসঙ্কর ।  পতাকা এবং পরিধেয় এর মাঝে মেলবন্ধন গড়ে তুলেছে ক্ষীণ হয়ে আসা রক্তের প্রবাহ এবং শুকিয়ে যাওয়া খয়েরী দাগ ।  ভোরবেলায় ঘুম থেকে ওঠার দরকার নেই আজ কারো ।  আজ সাপ্তাহিক ছুটির দিন ।  সারা সপ্তাহ কাজ করে গতরাত্রে তাস পিটিয়ে এবং দিশি মদ গিলে অথবা দেশের বাড়িতে তারবিহীন কথোপকথনের প্রযুক্তি ব্যবহার করে কিছু আবেগী ,  কিছু বৈষয়িক আলাপ শেষ করে ঘুমুচ্ছে তারা চুটিয়ে ।  কারো চোখের কোণে জল ছিলো ,  কারো ছিলো না ,  কারো জুয়ায় জেতা টাকা জাল ছিলো কারো ছিলো না ,  সস্তা মদের একটা বোতল ভেঙে আগুন তরল গড়িয়ে গিয়েছিলো সদর দরজা পর্যন্ত ।  তার সাথে এক ফোঁটা; হলেও হতে পারে অশ্রু মিশে ছিলো ,  তবে গতকাল রাতে কোনরকম রক্তারক্তি হয়নি ।  ঘুম ভেঙে মেসের বাসিন্দারা লোহিতকণিকা যুক্ত বস্ত্র / পতাকা /  বা বস্তাটি দেখলে ক্ষণিকের জন্যে থমকে যেতে পারে ,  রক্তের উৎস খুঁজতে বের হতে পারে অথবা আবার হাই তুলে নির্লিপ্ত ভঙ্গিতে ঘুমোতে যেতে পারে ,  যদি এই জন্মচিহ্নবঞ্চিত জারজ কাপড়ের টুকরোটিকে কেউ নিজের মনে করে তুলে না নেয় ।  অবশ্য তুলে নেবার মত মানুষের অভাব নেই ।  ভোরের আলো এখনও ফোটেনি ঠিকমত ।  শীতকালের রাতগুলো বড় দীর্ঘ হয় ।  শীত কখনও চাবুক হয়ে বাস্তুহারা মানুষকে সারারাত নিপীড়ন করে ভোরে ওঠার শক্তি রহিত করে দেয় ,  আবার কাউকে কম্বলের ভেতর ওম গুঁজে দিয়ে ঘুমের লালিত্যে লালন করে ।  চোখ মেলে কেউ দেখে কুয়াশার আপাত বায়বীয় শরীর লৌহকঠিন হয়ে চেপে ধরেছে ,  কেউ জানলার ফাঁক দিয়ে ভিটামিন ডি ' র আলোকআদর উপভোগ করে ।  রক্তাক্ত বস্ত্রখন্ডটির জীবনের খন্ডিত অধ্যায় এই মেসবাড়ি অথবা পাশের অট্টালিকা অথবা বস্তির অধিবাসীদের মধ্যে কেমন প্রভাব ফেলবে আদৌ তা প্রভাববিস্তারী হবে কী না শীতে কাবু স্বয়ং স্থবির সময়ও সংশয়ে ।  সকালবেলায় এখানকার সম্ভাব্য আগমনপঞ্জিতে রয়েছে পেপারঅলা ,  ময়লার ঝুড়ি সংগ্রহকারী ছোকড়া এবং গৃহপরিচারীকা ।  তাদের আগমনের সময় প্রায় অভিন্ন বলে কোন একদিন সকলে একযোগে উপস্থিত হবার সম্ভাবনা উড়িয়ে দেয়া যায় না ।  খবরের কাগজ বিপননকারী যুবকের ফুটপাত থেকে কেনা মোটা কাপড়ের গেঞ্জিটি দিনকতক হল হারিয়ে গেছে ।  এই শীতে মুফতে একটা পোষাক বা পোষাকসদৃশ্য বস্তু পেলে সে বর্তে যাবে !  ময়লার ঝুড়ি নিয়ে আসা ছেলেটি কিছুদিন আগেই একটা জাম্পার উপহার পেয়েছে ভাগাড় থেকে ।  তবুও তাদের একত্র উপস্থিতিতে বচসার সৃষ্টি হতে পারে ,  কারণ আবর্জনা সংগ্রাহক ছেলেটি পুরোনো মোটা কাপড় বিক্রীর নতুন একটা কাজ পেয়েছে ।  লাভ মন্দ না ।  রক্তের প্রবাহ থেমে গিয়ে কাপড়টিকে তা আরো পুরু করায় এর বাজারী দর নিঃসন্দেহে বৃদ্ধি পেয়েছে ।  তাদের মধ্যকার বিবাদ শুরু হলে গৃহপরিচারিকাটি লাস্যময়ী ভঙ্গীতে যুবকের দিকে তাকিয়ে বালকটিকে কানমলা দিয়ে ভেতরে প্রবেশ করে মেসবাসীর ঘুম ভাঙালে তখন একটা সত্যিকারের পরিস্থিতি সৃষ্টি হতে পারে বটে !  কিন্তু কেউ আসছে না ।  কেউ জাগছে না ।  শীতটা বেশ জাঁকিয়েই পড়েছে বলতে হবে !   - তাদের তিনজনের কেউ আসবে না তো ?  নিশ্চিত ?  - হ্যাঁ ।  - মেসের কেউ জেগে উঠলে ?  - উঠবে না ।  - গেঞ্জিটা তাহলে ওভাবেই পড়ে থাকছে ?   - থাকুক না কিছুক্ষণ ,  কিছুদিন ,  অথবা কিছুযুগ !  - রক্তের কেজি কত করে যাচ্ছে এখন ?   - খুবই সস্তা ।  এর জন্যেই তো মিশ্র তরলের সমণ্বয়ে নতুন ধরণের পোষাক বানাতে হল ।  প্রস্তুতপ্রক্রিয়া শুনতে চান ?   - তার আগে বল এটা আমাদের গদিয়ানের গায়ে লাগবে তো ঠিকমত ?  - প্রস্তুতপ্রণালী না শুনলে বুঝবেন কী করে !   - আচ্ছা বল ।   - প্রথমে গদাধরবাহিনীকে দিয়ে অত্যুৎসাহী সংবাদসংগ্রহকারীদের পিটিয়ে রক্তসহ পোষাক সংগ্রহ করুন ।  তারপর তা প্রক্রিয়াজাত করুন সংশ্লিষ্ট দূরদর্শননিয়ন্তার মুখনিঃসৃত বাণীর সাথে নির্গত থকথকে থুথুর সাথে ।  ভালোমত শুকিয়ে নেয়ার পর পেটোয়াদলের সরবরাহকৃত প্রতিবাদকারীদের অস্থিচূর্ণ ছিটিয়ে দিয়ে পরিবেশন করুন ।  তবে সাবধানে থাকবেন ,  তাদের শুভাকাঙ্খীদের অশ্রূ যেন লেগে না থাকে ।   - সবকিছু ঠিকঠাকভাবে সম্পন্ন হয়েছে তো ?   - হ্যাঁ ,  তবে নতুন নির্দেশ অনুযায়ী যদৃচ্ছ নমুনা সংগ্রহ পদ্ধতির মাধ্যমে কিছু অশ্রূ এবং অন্যান্য তরলের সমণ্বয়ে পোষাকটিকে আরো টেকসই করতে বলা হয়েছে ।  সেজন্যেই একটা যথেচ্ছ মেসবাড়িকে বেছে নিয়ে বসবাসকারীদের যাবতীয় রাত্রতরলের সাথে পোষাকটির একটি সংযোগ ঘটানোর ব্যবস্থা হয়েছে ।  এত শীত .  .  . এত রাত .  .  .  এত ঘুম !  গেঞ্জিটা পড়ে আছে একা ঊর্ধতনদের খায়েশ মেটাতে ।  চোখ নেই ,  চোখের স্মৃতি এবং শরীর গলে মিশে সেঁটে আছে তার সাথে ।  সে মনে করতে চায় না কার শরীরে ছিলো প্রথমে ।  মনে করতে চায়না সেই রক্তাক্ত উপাখ্যান ।  গতকালরাতে কে বা কারা তাকে মেসবাড়িটার সামনে এনে রেখেছে সে জানে ,  বলার উপায় নেই ,  কেন এনেছে তা আর জানতে চায় না ।  এরকম অবরুদ্ধ অবস্থায় অনুভব করল নতুন তরলের উপস্থিতি ।  সদ্য চাকরি হারানো এক যুবকের কান্না ,  মায়ের সাথে কথা বলার সময় ।  সেই অশ্রূ এবং এরকম আরো কিছু ,  অশ্রুসমষ্টি সুষম গনতান্ত্রিক উপায়ে দশ শতাংশ কমিশনে বানানো সুদৃঢ় পাইপলাইনের মাধ্যমে আটচল্লিশ ঘন্টার মধ্যে তার শরীরে সমাপতিত হবে ।  অশ্রুকণাসমূহ বৃষ্টিতে ভিজে যায় না কেন !  আক্ষেপ করে পোষাকটির মন ।  সমঝদার পোষাক ।  সে বুঝতে পেরেছে ইতিমধ্যে তার গন্তব্যস্থল কোথায় হবে ।  কিন্তু অজস্র অশ্রুকণা ,  জানেনা সে ঠিকানা ।  জানেনা এক কুইন্টাল রক্ত ঝরিয়ে কয়েক মিলিগ্রাম অশ্রু বকশিশ পাওয়া বোকা লোকগুলো ,  কীভাবে বিকিয়ে যাচ্ছে তাদের নয়ননীড় ।  তারা তাস পিটিয়ে আর দিশি মদ গিলে বেঘোরে ঘুমুচ্ছে ।  অথবা ঘুম পাড়িয়ে রেখেছে তাদের কেউ ।  মদের বোতল একটা ভেঙে গেলেও সেটা এই পোষাকের সন্নিকটে আসেনি ।  দশ শতাংশ কমিশনভোক্তার নির্দেশে তৈরী পাইপলাইনের কাঠামো মজবুত ।  - পোষাকের কথা তো শুনলাম ।  পাইপলাইনের কি অবস্থা ?   - খুবই চমৎকার ।  এমন মন্ত্রণা দেয়া হয়েছে যাতে অযাচিত কোন বস্তু না আসে ।  পোষাক এবং পাইপলাইনের মধ্যে সংযোগ অত্যন্ত সুসংগত ।  মেসবাড়িটা থেকে ফেরত এলে পরে এটার আরো উন্নতি করব বলচি মাইরি ।  কেউ কোন ভ্যান্তারা অথবা বেগড়বাই করলে যথাযথ মমতা দেকানো হবে বুয়েচেন ?  - তোমার কথার খোলনলচে এরকম পাল্টে গেল কেন হঠাৎ ?  বলি হয়েচে টা কী ?   - হে হে ,  আপনারওতো পাল্টালো ।  পাল্টাতে হয় বুঝলেন ।  সময়মত পাল্টাতে হয় ।  এই যেমণ ধরুন পোষাকটার রঙও কিন্তু পাল্টাবে ।  লাল থেকে একসময় গোলাপী হয়ে যাবে ।  গোলাপী থেকে আবার লাল হবে ।  মেহেদী রঙা দাড়ির সেলোয়ার হবে ।  হয় হয় বুঝলেন ?  দাড়িরও সেলোয়ার হয় ,  বাড়িও হাওয়া হয় ।   - তা যা বলেছো !  একদম তাজা বলেছো !  কিন্তু এই শীতের মধ্যে মেঘ করল কেন হঠাৎ ?  মেঘ .  .  .  সাগরের জল বাস্পীভুত হয়ে জন্ম এই মেঘের ।  মেঘ জানে না উচ্চপদস্থ ফরমায়েশ আর খায়েশ ।  মেঘ জানে না আটচল্লিশ ঘন্টার হিসেব নিকেশ ।  এই মেঘ থেকে শুধু নোনাজল ঝরে ।  আর সবাইকে ভিজিয়ে দিতে চায় ।  কিন্তু কে ভিজবে এই শীতে ?  মেঘের অভিমান হয় ।  মেঘ কাঁদে .  .  .  - হালনাগাদ খবর বল ।   - প্রবল বর্ষণ ।  এই মুহূর্তে পাইপলাইনের সাথে সংযোগ দেয়া যাচ্ছে না পোষাকের ।  আটচল্লিশ ঘন্টার অনেক বেশিই লাগবে ।   - তা লাগুক ।  কীই বা এসে যায় ।   - আপনি বুঝতে পারছেন না ,  এই আটচল্লিশ ঘন্টা সেই আটচল্লিশ ঘন্টা না ।  আমাদের বর্তমান গদীনসীন এবং সম্ভাব্য গদীধারী সবার জন্যে পোষাক প্রস্তুত করতে হবে ।  কান্না ,  ঘাম ,  রক্ত সব লাগবে ।  এমন বৃষ্টিতে সব ধুয়ে মুছে গেলে চলবে ?   - ও একটা ব্যবস্থা করা যাবে ।  আপাতত তুমি পতিত ,  দুর্যোগকবলিত ।  রক্তের শ্রেণীও আলাদা ।  সস্তা রক্ত না ।  তবে অশ্রূ নেই তোমার ,  এ এক খামতি ।   - আপনি কি বলতে চান ?   - আমি এখন ঘুমুবো ।  ওরা এখন জাগবে ।  তুমি জীবন্ত মারণাস্ত্র থেকে পরিধেয় বস্ত্র হওগে যাও ।  অথবা খবরের কাগজে জায়গা করে নাও ।   - আপনি .  .  . আপনি কী বলতে চাচ্ছেন ?  - ব্যাখ্যা করার সময় নেই ।   ( হয়তোবা একসময় তুমিও আমাকে এরকম বলতে পারো )  গাম্ভীর্য বজায় রেখে স্বগতোক্তি করল সে ।  মনে মনে ।   - পেপার লন ।  ডিং ! মেসবাড়িটা আরমোড়া ভাঙে ।  হকার কাদামাখা স্যান্ডেল দিয়ে পোষাকটি মাড়িয়ে যায় ।   - ময়লা দ্যান ।  ডং !  ছেলেটা ভুল করে বা ইচ্ছাকৃতভাবেই কিছু আবর্জনা ফেলে কাপড়টার ওপরে ।  গৃহপরিচারিকা অযথাই হাসে খিলখিল ।  পানের পিক ফেলে আনমনে পোষাকটার ওপর ।  শীতনিদ্রা শেষ করে মানুষগুলো ওঠে ঘুম থেকে ।   - শীতকালটা বড্ড দ্রুত চলে গেল এবার ।  জনৈক মেসবাসির কথায় সায় দেয় বাকিরা ।   - এবার বৃষ্টি নামবে ।  এক অদ্ভুত বৃষ্টি ।  বুয়া খিচুড়ি পাকাও ।  ভরপেট খেয়ে সবাই আবার ঘুমুবো ।  আপাতত অনিদৃষ্টকালের জন্যে ছুটি ।  ছুটির দিনে ঘুমানোই শ্রেয় ।  বুয়া খিলখিল করে হাসে ।  লোকগুলো এমন ঘুমোতে শিখেছে !  অদ্ভুত বৃষ্টি নেমেছে শহরে ।  শহরবাসী বর্ষণের আমেজে মৌজ করে ঘুমায় ।  তাই দেখতে পায় না একটা নগ্ন লোক কাঁচুমাচু মুখে দৌড়ে খুঁজে ফিরছে একটা কিছু ।  শহরবাসী দেখতে পায় না মেসবাড়িটার সামনে এসে দাঁড়িয়ে যে পোষাকটা সে চোরের মত করে লুকিয়ে নিয়ে যায় ,  সেখান থেকে অভিমানী মেঘের নোনাবৃষ্টিতে ধুয়ে যায় রক্ত এবং অশ্রূ ।  লেপটে থাকে মদ্যপের বমি ,  পেটমোটা চাড়াল মিডিয়া মাফিয়ার নোলার লালচ ,  মেসবাড়ির যাবতীয় আবর্জনা ,  হকারের স্যান্ডেলের ময়লা ,  গৃহপরিচারিকার বিদ্রুপ হাসি .  .  .  - পোষাকটায় আমাকে কেতাদূরস্ত লাগছে তো ?  হাসি হাসি মুখ করে থাকা সর্বময় কর্তার প্রশ্নের উত্তরে না বলা যায় না ! অসময়ে আবারও মেঘ জমে ।  অভিমানী মেঘ কখন রেগে উঠবে কে জানে !  আবহাওয়া অফিস সুত্রে জানা যায় ,  যেকোনসময় প্রবল বজ্রসহ বৃষ্টি হতে পারে .  .  . 






বৈহাসিক বৈক্লব্য

 বাসের ভেতর মানুষ বাড়ছে ।  যন্ত্রযানটির স্থিতিস্থাপক এবং স্ফিত পাকস্থলিতে দিব্যি এঁটে যাচ্ছে ঘামে ভেজা এঁটোঝুঁটো মানুষ ,  বডিস্প্রে দেয়া স্যুটেড বুটেড এটিকেটঅলা মানুষ ।  যানটি কুমিরের পরিপাকতন্ত্রের মত হজমক্ষমতা নিয়ে উদরস্থ করেছে সবাইকে ।  উগড়ে দিচ্ছে না কাউকে ।  ইঞ্জিন কাভারের ওপরে কোনমতে জায়গা করে নিয়ে ববির মধ্যে একটা প্রশান্তির অনুভূতি কাজ করে ।  যদিও জায়গাটি গরম ,  এবং বসতে হয়েছে বেশ কসরৎ করে ,  এবং বসার সময় পশ্চাদ্দেশে গরম খুন্তির মত ছ্যাক খেয়েছিলো ,  দুই পাশের দুই যাত্রী; একজন ডাকসাইটে যুবতী এবং একজন চিরবিরক্ত চেহারার প্রৌঢ় ,  তার আগমনকে সুস্পষ্ট বিরক্তি দিয়ে স্বাগতম জানিয়েছিলো ।  এসব প্রতিকূলতাকে মুরগীর পালকের মত হাওয়ায় ভাসিয়ে দিতে সিদ্ধহস্ত ববি ।  ভীড় ঠেলে বাসে ওঠা গেছে ,  তার ওপর আবার বসার একটা জায়গাও পাওয়া গেছে ,  আর কী চাইতে পারে ববি !  আজিমপুর থেকে মিরপুর ।  কম দূরত্ব তো না ! কম মানুষের গন্তব্য না ।  বাসের ভেতর মানুষ বাড়ছে ।  হয়তোবা দেখা হয়ে যাবে কোন চেনামুখের সাথে ।  হলে মন্দ হয় না ।  বসার জায়গা ,  সাথে ফ্রি আড্ডা -  মূলত বসার জায়গা পাওয়া গেছে বলেই চেনা / অর্ধচেনা যে কারো সাথে আড্ডা দেবার এক ফুরফুরে আমেজ অনূভব করে ববি ।  তবে ইঞ্জিন কাভারে হেলান দেয়ার জায়গা নেই বলে বাধ্য হয়ে তাকে কুঁজো হয়ে বসে কন্ডাক্টরের সাথে যাত্রীদের বাসে মানুষ ওঠানো নিয়ে বিতন্ডাটা দেখতে হচ্ছিলো ।  কিছু করার নেই ,  তাই এই ঝগড়াটায় সে অংশগ্রহণ করবে কী না ,  এবং করলে কোন পক্ষে থাকবে এটা নিয়ে একটু দ্বন্দ্বে আছে ববি ।  দু পক্ষের জন্যেই যুক্তি আছে ।  এতগুলো মানুষ রাস্তায় দাঁড়িয়ে ,  ফলে কন্ডাক্টরের পক্ষ নিয়ে -  " আরে ভাই ,  থামেন !  বাড়িতে তো সবাইরেই যাইতে হইবো ।  কষ্ট কইরা চাইপা যান !  " নাকি যাত্রীদের পক্ষ হয়ে ,  " বাস ভইরা গেছে ,  তাও লোক উঠাইতাছো !  ভাড়া কিন্তু হাফ দিমু !  " ববির পক্ষালম্বন বিষয়ক চিন্তাভাবনার সময় বচসাটা সামনের দিকে এগিয়ে গেলে হাঁফ ধরা শ্বাসকষ্টের রোগীর মত বাসটা থেমে থেমে চলতে থাকে আর ববিও ভাবনাটা থেকে নিস্কৃতি পায় ।  সায়েন্স ল্যাবের মোড়ে তার সামনে রড ধরে ঝুলতে থাকা মানুষটি নেমে গেলে ববি তার লম্বা পা গুলো একটু ছড়িয়ে বসতে গিয়ে খেয়াল করে ,  সামনের জানালার কাছে শুভ বসে আছে ।  চমৎকার ব্যাপার !  শুভর সাথে ববির একসময় ভালোই দহরম মহরম ছিলো ।  এমন পয়মন্ত দিন সচরাচর আসে না ।  মাত্র মিনিট পাঁচেক দাঁড়িয়ে বাস পাওয়া গেছে ,  দুই মিনিটের ভেতর বসার জায়গা মিলেছে ,  মিনিট সাতেকের ভেতর একজন পরিচিত মানুষের দেখা পাওয়া গেল ,  যার সাথে দীর্ঘভ্রমণ পথে টুকটাক কূটকাচালি ,  অন্তরঙ্গ আলাপ অথবা দেশোদ্ধার যা ইচ্ছে তাই করা যাবে ।  সব কিছুই উন্মুক্ত ।   - আরে শুভ যে !  কই যাইতাছেন ?  - কী খবর ববি !  আমি শ্যামলী যাই ।  আপনে কই যান ?  - এই তো ,  মিরপুরে ।  - এহনও মিরপুরেই আছেন ?   - হ !  আপনের খবর টবর কী ?  - চলতাছে আর কী !  তয় একটা সুসংবাদ আছে আমার .  .  . সুসংবাদ !  সুসংবাদ !  সুসংবাদ !  আজকে নীলক্ষেতের মোড়ে রিকশায় করে টেপরেকর্ডারে একটা সুসংবাদ বিলি করছিলো একজন ।  দাঁতের যাবতীয় সমস্যার আশ্চর্য নিরাময় সম্পর্কিত ।  আজকে একটা ট্যাবলয়েডে হিলারির সাম্প্রতিক সফর দেশের জন্যে সুসংবাদ বয়ে নিয়ে আসবে বলে জানা গেছে । এসব সুসংবাদ ববি মেনে নিতে পারে ।  কিন্তু কারো ব্যক্তিগত সুসংবাদে ভীষণ অনীহা তার ।  সে এসব ঘৃণা করে ।  কিন্তু প্রতিনিয়ত তাকে ব্যক্তিগত সুসংবাদ শোনানোর নিয়ত করেছে যেন পরিচিতজনেরা !  প্রতিনিয়ত শুনতে হয় ,  এবং শ্রবণপরবর্তী মেকি উচ্ছাস যথাযথ হয়েছে কী না তা সম্পর্কে সচেতন হতে হয় ।  কী সুসংবাদ শোনাবে শুভ ?  বিয়ে করেছে ?  বিয়ে করে থাকলে একটা নাদুসনুদুস স্ফটিকস্বচ্ছ গ্ল্যাক্সো বাচ্চা হয়েছে ?  নাকি প্রমোশন ?  ইনক্রিমেন্ট ?  বিদেশ ভ্রমণ ?  এসব শুনতে শুনতে ক্লান্ত ববি ।  বাসের বচসাটা আবার তাদের অবস্থানমুখী হলে পরস্পরের দৃষ্টিকেন্দ্রে একটা দেয়াল তৈরি হয় ।  এতে ববি তার সাময়িক ঈর্ষামিশ্রিত ক্ষোভ প্রশমনের সুযোগ পায় ।  মুখে একটি ফরমায়েশী হাসি ফোটাতে সক্ষম হয় অবশেষে ।  অপেক্ষা করে ভীড়টি সরে গেলে শুভর শুভ সংবাদটি শুনে তাকে অভিবাদনমূলক বাক্যাবলি বলার জন্যে ।  রড ধরে ঝুলে থাকা দুজন লোকের কোমড়ের ফাঁক দিয়ে চোখ গলিয়ে তার দিকে অত্যুৎসাহী ভাব ধরে প্রশ্নটি ছুড়ে দেয় ।   - কী ?  - আরে ববি নাকি !  আছো কেমন ?  বাসের ভেতর মানুষ বাড়ছে ।  ববি ঠিক নিশ্চিত হতে পারে না চেনাজানা মানুষদের সাথে দেখা হওয়াটা কেমন হবে ।  ব্যাপারটা বেশ অদ্ভুৎ !  একটু আগেই এখানে শুভ বসে ছিলো ।  তার জায়গায় রায়হান ভাই কখন এলো ?  শুভ কি নেমে গেছে ?  ভালোই হল ।  আজকের দিনটা ববির জন্যে শুভই বটে ।  তাকে কোন শুভ সংবাদ শুনতে হবে না ।  রায়হান ভাইয়ের কাছ থেকে অন্তত শুভসংবাদ পাবার কোন সম্ভাবনা নেই ।  তার সাম্প্রতিক খবর জানে ববি ।  বেচারা শেয়ার মার্কেটে বিশাল ধরা খেয়েছে ।  আগে ট্যাক্সি ক্যাবে করে চলত ,  এখন লোকাল বাসে চড়ে ।  রায়হান ভাইকে দেখে ববির আড়ষ্ট হয়ে আসা পেশীগুলো স্বাচ্ছন্দ বোধ করে ।  আত্মবিশ্বাস ফিরে পায় ।   - আরে রায়হান ভাই যে !  দিনকাল কেমুন যায় ?  - ভালো না ।  - কেন ,  কী হয়েছে ? তার বর্তমান দুরবস্থা সম্পর্কে অজ্ঞাত থাকার এবং তার কন্ঠে হতাশার সুরের পরিপ্রেক্ষিতে পাল্টা উদ্বিগ্নতা আরোপের অভিনয়টি করতে ববির মোটেই বেগ পেতে হয় না ।   - আরে বইলো না !  মেজাজটা খারাপ ।  নতুন কেনা গাড়িটা নিয়া বের হইসিলাম ।  মাঝপথে গেলো নষ্ট হয়া ।  এখন বাধ্য হয়ে এই লোকাল বাসের ভীড়ে ছ্যাবড়া হইতাছি । যাহ শালা !  এই লোক ভালো কামব্যাক করছে তো !  গাড়িও বাগায়া ফেলসে !  ববির মনটা তেতো হয়ে যায় ইঞ্জিনকাভারের আরামদায়ক আসনে বসে থাকা স্বত্ত্বেও ।  সে আর আলাপ চালিয়ে যেতে উৎসাহ পায় না ।  তবে এসবক্ষেত্র যা হয় ,  বক্তা অতি আয়েশের সাথে তার  ' দুর্ভাগ্য '  এবং  " কঠিন জীবন "  এর ফিরিস্তি দিতে থাকে দিস্তা দিস্তা জিহবা খরচ করে ,  বিলাস উপকরণের গেটিস সহকারে !  বাসের ভেতর মানুষ বেড়ে চলেছে ।  আরো বাড়ুক !  আরো ভীড় হোক !  বাকবিতন্ডা ,  হাতাহাতিতে হারিয়ে যাক চেনা ,  অর্ধচেনা ,  অচেনা সব মুখ !  সব মুখ অচেনা হয়ে যাক ! রায়হান ভাই গভীর আগ্রহে চেয়ে আছে ববির দিকে ,  নতুন গাড়ি বিষয়ক অবশ্যম্ভাবী প্রশ্নের উত্তর দিতে ।   - কবে কিনলেন গাড়ি ?  ববি এবার আর তার কন্ঠের নিস্পৃহ হতাশা লুকোতে পারে না ।  তার শোনার কোন ইচ্ছে নেই কে গাড়ি কিনছে ,  কে টাকা উড়োচ্ছে ,  কে প্রমোশন পাচ্ছে .  .  . তবে আজ ববির ইচ্ছেপূরণের দিন ।  তার টেলিকাইনেটিক অথবা টেলিপ্যাথিক শক্তির প্রভাবে  (  ববি এসব কস্মিনকালেও বিশ্বাস করে না ,  তবে আজকের ঘটনা পরম্পরার প্রেক্ষিতে এরকমটা ভাবতে মজা লাগছে তার )  অথবা স্রেফ কাকতালীয়ভাবেই ,  অপ্রিয় কথোপকথনগুলো প্রলম্বিত হচ্ছে না ।  পরের স্টপেজ থেকে হুড়মুড় করে কিছু কলেজছাত্র উঠলে রায়হান ভাই আড়াল হয়ে যায় ,  তাদেরকে হাত দিয়ে সরিয়ে অনিচ্ছুক ভঙ্গীমায় প্রশ্নটির পুনরাবৃত্তি করতে গেলে রায়হান ভাইয়ের জায়গায় সে নিপুকে আবিস্কার করে ।  কখন কে এখানে আসে ,  যায় ,  বড় অদ্ভুত এই পরিবহন !  নিপুর সাথে অবশ্য ববির তেমন কোন পরিচয় নেই ।   অর্ধপরিচিত বলা যেতে পারে ।  একসময় শাহবাগে আড্ডা দেয়ার সুবাদে কিছু কবির সাথে বন্ধুত্ব হয়েছিলো ,  তাদেরই বন্ধু নিপু ।  নিপুর কোন সুসংবাদে ববি ঈর্ষাণ্বিত হবে না ,  আপেক্ষিক দুর্দশার কথা জেনে আনন্দিত হবে না ।   - বাসটা যত এগুচ্ছে ,  মানুষ তত বাড়ছে ।  তাই না ববি ?  নিপুই কথা শুরু করে ।   - হ্যাঁ !  বিরক্তিকর সব মানুষ !  - হয়তোবা আমার এখানে থাকার কথা ছিলো না ।  - তুমি কিছুক্ষণ পরে থাকবেও না ।  তোমার জায়গায় অন্য কেউ এসে বসবে ।   - কে এসে বসবে বলে তুমি আশা কর ববি ?  কোন গোলাপরঙা ,  সাগরচোখের মেয়ে ?  যার সাথে প্রথম দেখাতেই তোমার প্রেম হয়ে যাবে ?   - না ,  তা ভাববো কেন ?    - হু ,  তা অবশ্য ভাবার কথাও না ।  তোমার যা জীবন ,  তাতে এরকম ভাবার কোন অবকাশ নেই ।  অবশ্য আমি ভাবতে পারি !  হাহাহা !  নিপুর বরফের ছুরির মত শীতল এবং নিষ্ঠুর কথা এবং হাসিতে বাসের মধ্যে নীরবতা নেমে আসে ।  থেমে যায় কন্ডাকটর এবং হেল্পারদের সাথে যাত্রীদের যাবতীয় বচসা ।  কর্কশ স্বরে ড্রাইভার ঘোষণা দেয়  " গাড়ি আর যাইবো না ,  সবাই নামেন !  " নিপুও তাড়া দেয় সবাইকে ।  যাত্রীরা বিষণ্ন মনে নেমে যায় ।   - দুঃখিত ববি ,  তোমার পলায়নপর সুখযাত্রাটি এখানে এভাবে পন্ড হল !   - কিন্তু আমি তো শুধু আজিমপুর থেকে মিরপুরে যেতে চেয়েছিলাম !  ইজ দ্যাট আ বিগ ডিল ?   - ঠিক আছে ববি ,  তাই হোক ।  তাই যাও ।  আমি উঠি কেমন ?  ড্রাইভার সাহেব ,  গাড়িটা ছাড়েন । ফাঁকা বাসে আবার ঠেলাঠেলি করে যাত্রীরা উঠতে থাকে ।  ববি নিশ্চল বসে থাকে ফের গরম হয়ে ওঠা ইঞ্জিন কাভারের ওপর ।  তার সামনাসামনি আসনে শুভ এসে বসে ফের ।  - ওহ !  আপনারে তো সুসংবাদটা বলাই হইলো না ! রায়হান ভাই শুভর পাশেই জায়গা করে নেয় ।  কপট বিরক্তি তার চোখেমুখে ।  - আর বইলো না !  বউ এর ঘ্যানঘ্যানানিতে গাড়িটা কিনতেই হইলো ।  নিপু এখনও যায় নি ।  সে খুব আলতোভাবে ববির কাঁধটা ছুঁয়ে কানে কানে বলে ,  "  তুমি চাইলে তোমার কানে ঘুঘুপাখির দুপুরবেলার ডাক রুমাল বানিয়ে বেঁধে দেব ,  তোমাকে ওসব কিচ্ছু শুনতে হবে না ।  তুমি চাইলে বাসে বাড়তে থাকা মানুষদের প্যাকেটভর্তি নক্ষত্রচূর্ণ দিয়ে মহাজাগতিক অনুভূতি এনে দিতে পারি ,  আমরা চাইলে বাসটাকে উল্কাগাড়ি বানিয়ে হারিয়ে যেতে পারি নীল নীল বায়বীয়তায় ।  তুমি চাও ?  আমি জানি তুমি চাও ।  আমিও চাই ।  খুব চাই ।  তবে আমি পারি ,  আর তুমি তা পারো না ,  এটাই পার্থক্য " ববির শুনতে ভালো লাগে ।  তার সম্মোহিত চোখের দিকে তাকিয়ে নিপু বলে যায় ,  " তবে এর থেকেও বড় সুসংবাদ তোমার জন্যে অপেক্ষা করছে !  বাস মিরপুরে এসে গেছে ।  শুভ নেমে গেছে শ্যামলীতে ,  রায়হান কল্যাণপুরে ।  আপাতত আর কোন সুসংবাদপ্রেরক নেই ।  আমিও না ।  নেমে যাও ববি ।  নামো "  - আই মির্পুর ,  মির্পুর ,  মির্পুর এ্যাক ।  নামেন ।  একঘেয়ে কন্ঠস্বর কন্ডাক্টরের ।   .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  . বাস থেকে নেমে ববি নিপুকে দেখতে পায় ।  একটা চায়ের দোকানের সামনে বসে আছে ।  - কি খবর নিপু ?  কবিতা লেখা ভালো চলছে ?  - আরে ধুরো বাল !  কবিতা চুদানোর টাইম আছে নাকি !  কবিতা ফালায়া থুয়া সব লাটের বাট হইতাছে ,  বিজনেস ম্যাগনেট ,  কর্পোরেট মাফিয়া .  .  .  আর আমি বাল .  .  . নিপুর সাথে ববির কোনদিনও খুব একটু কথা হয় নি ।  তারপরেও ববি ভাবে তাকে এক কাপ স্পেশাল মালাই চা খাওয়ানো যেতেই পারে ! 






অদৃষ্টবাদী অন্ধকারে

 বিকাল পাঁচটায় সূর্যের বিদায়পর্ব শুরু হলে কিছু মানুষ ফুটপাথের ধারে সাপের খেলা দেখতে মজে যায় ।  বেদেনী সাপুড়ের শরীরের বাঁকে সূর্য বিষণ্ণ আলো ফেলে তাকে দৃষ্টিমৈথুন থেকে রক্ষা করতে চায় ।  সাপের খেলা জমে ওঠে ধীরে ধীরে ।  বিষধর সাপেরা বেদেনীর নিয়ন্ত্রণের বাইরে গিয়ে নিজেদের ফণার নৈপুন্যময় নৃত্য এবং বিষদাঁতের ভয়াল প্রদর্শনীতে মেতে ওঠে ।  মানুষগুলোর চোখ শঙ্কামিশ্রিত কৌতূহলে বেদেনীর শরীর থেকে সর্পনৃত্যে ধাবিত হয় ।  কুটকুট করে বিস্কুট খাওয়া একজন বালক মজা পেয়ে হাসে ।  বয়স্ক বহুমূত্র রোগীদের পেচ্ছাপের বেগ পায় ।  আর সর্পদিগের মালিকান উদাস চোখে সূর্যের চলে যাওয়া দেখে ।  ব্যাপারটা এমন না যে ,  সে কখনও সূর্যের চলে যাওয়া দেখেনি ।  তারপরেও সে নিবিড়ভাবে সূর্যের প্রস্থানপর্ব পুরোটা দেখবে বলে সিদ্ধান্ত নেয় ।  তার মধ্যে বেদনাবোধ জাগে ।  তপ্ত শহরে দিনময় ঘুরে ফিরে সর্পকলা ফেরী করার সময় সে ঘর্মাক্ত এবং পরিশ্রান্ত হয়ে সূর্যকে শাপশাপান্ত করলেও তার সাপেরা প্রবোধ দিয়েছিলো তখন ।  সাপেদের ভাষা সে বুঝতে পারে ।  এবং এও জানে যে ক্ষেত্রবিশেষে মানুষের চেয়ে সাপেরা বেশি বিবেচনাবোধের পরিচয় দেয় ।  তাই মেয়েটি তর্ক করেনি ওদের সাথে ।  এখন সে বুঝতে পারে ,  তার ষষ্ঠইন্দ্রিয়ের প্রখরতা এবং চন্দ্রবোড়া ,  শঙ্খচূড়ের চোখের খরতা তাকে বুঝিয়ে দেয় ,  সূর্য প্রস্থান করছে অনির্দৃষ্টকালের জন্যে ।  অমাবস্যা নামবে শহরে ।  অমানিশার অনাস্বাদিত ব্যঞ্জনে তুষ্ট হয়ে ব্যাঞ্জো বাজাবে বাজিয়েরা ।  আর সে ,  তার সব সাপ ছেড়ে দেবে ।  অমাবশ্যাকালীন সময়ে বেদেনী হবে রাণী ,  সর্পকুল হবে অনুগত সেনাদল ।  ক্ষমতার লোভ তাকে আগ্রাসী না করে বরঙ বিষণ্ণ করে তোলে ,  একবার ভাবে ,   " দেবো নাকি সাপগুলোকে ফের ঝাঁপিতে ঢুকিয়ে ?  "  ।  কিন্তু তার ঝাঁপি থেকে আরো সাপ বের হয় ,  হতেই থাকে ।  নির্বিষ ঢোড়া সাপ থেকে বিষাক্ত শঙ্খিনী ,  গোখরো ।  বেদেনীর মধ্যে এসব দেখে ক্ষমতার শিহরণ ঢুকে যায় দেহের রন্ধ্রে রন্ধ্রে ।  সমবেত জনতা ভয় পায় ।  তারা তাকে সাপগুলো ভেতরে ঢোকানোর জন্যে অনুরোধ করে ।  সে নির্বিকারভাবে অনুরোধ প্রত্যাখ্যান করে ।  
 সন্ধ্যা নেমে আসে গুপ্তঘাতকের মত নিপুণ চাতুরতায় ।  সবাই জেনে যায় এক হতচ্ছাড়া বেদেনী সর্পসন্ত্রাসের মাধ্যমে নগরবাসীকে ভীত করার চেষ্টা করছে ।  প্রতিরোধের জন্যে ঐক্যবদ্ধ হয় মানুষেরা ।  মানুষ বাড়ার সাথে সাথে সাপের সংখ্যাও বাড়তে থাকে ,  আর কমতে থাকে আলো ।  সূর্যের অভিমানী প্রস্থানকে স্বাভাবিক প্রাকৃতিক ক্রিয়া ভেবে কেউ ওটা নিয়ে মাথা ঘামায় নি ।  ঘটনাস্থলে একের পর এক ভীতি উদ্রেককারী অলৌকিক ঘটনা ঘটতে থাকলে তাদের মধ্যে কেউ কেউ আঁধারের জলে প্লাবিত শহরটার আর্দ্র স্পর্শ অনুভব করে বিচলিত হয় ।  জ্যোতির্বিদ্যায় পারদর্শী একজন গরমিলটা ধরতে পারে ।  আজ পঞ্জিকার হিসেব অনুযায়ী পূর্ণচাঁদ থাকার কথা ।  মেঘ নেই ,  সূর্য চলে গেছে সেই কখন !  এখনও ধার করা আলো নিয়ে ছাদের মানুষদের বিলাস উপকরণ হয়ে চাঁদ নামলো না !  এসব চিন্তাভাবনা ছিলো বিক্ষিপ্ত ।  সবার মনোযোগের কেন্দ্রে সর্প অভ্যুত্থান ,  এবং বেদেনী মেয়েটির সর্পমানবীতে পরিণত হওয়া ।  
 মেয়েটি হঠাৎ করেই সর্পমানবী হয়ে যাচ্ছে ,  এই অলৌকিক দৃশ্য সবার মধ্যে চাঞ্চল্য সৃষ্টি করে ।  বিশ্বাসীরা জয়োল্লাস করে ,  অবিশ্বাসীরা বিড়বিড় করে কী বলে বোঝা যায় না ।  সাপেরা ছড়িয়ে পরছে শহরের সবখানে ।  সদর্পে ঘুরে বেড়াচ্ছে ।  প্রাকৃতিক বৈরিতার সাথে একাত্মতা ঘোষণা করে বৈদ্যুতিক বাতিগুলোও বিকল হয়ে গেছে ।  অন্ধকারে সাপেদের গা মাড়িয়ে দিলে তারা হিসহিসিয়ে ফণা তুলে ভয় দেখায় ।  তবে দংশন করে না ।  মানুষেরা দৌড়ে পালায় ।  পড়ে থাকে তাদের স্যান্ডেল ,  লুঙ্গি ,  পেটিকোট ।  
শুধু একটা ন্যাংটো ছেলে কুড়মুড় করে বিস্কুট খায় আর হাসে ।  চলে যাবার সময় ফেলে রাখে বিস্কুটের প্যাকেট ।  
 উদ্ভূত পরিস্থিতিতে সাংবাদিকদের ওপর নির্দেশ বর্তায় সর্পসন্ত্রাস সম্পর্কিত প্রতিবেদন তৈরি করতে ।  তবে বেদেনী মেয়ের সর্পমানবীতে রূপান্তরিত হবার কথা জেনে নির্দেশ পাল্টে দ্বিতীয় খবরটিকে অগ্রাধিকার দেবার কথা গুরুত্বের সাথে উল্লেখ করা হয় ।  সৌভাগ্যবান কিছু সাংবাদিক কর্মতৎপরতার স্বাক্ষর রেখে মানবী থেকে সর্পমানবীতে পরিণত হবার অভূতপূর্ব প্রক্রিয়া দেখার সৌভাগ্য অর্জন করলেও আলোর অভাবে ছবি তুলতে পারে নি ।  
 আলো কমে আসছে .  .  . 
 অলস ,  নার্ভাস এবং কর্মবিমুখ সাংবাদিকেরা যখন বিলম্বে অকুস্থলে উপস্থিত হল ,  তখন তারা বিরক্তির সাথে লক্ষ্য করল যে ,  সেখানে কোন সর্পমানবী নেই ।  বড় একটা অজগর কুণ্ডলী পাঁকিয়ে শুয়ে আছে ।  তাদের উষ্মা খেয়াল করে সমবেত জনতা সাগ্রহে জানাল যে ,  সর্পমানবী কিছুক্ষণ আগে সর্পে রূপান্তরিত হয়েছে ,  এবং তার ছোট্ট ঝাঁপি থেকে অজস্র সাপ বেরিয়ে এসে শহরের সবখানে ভীতি সঞ্চার করে চলেছে ।  এই তথ্য পাবার পরে সাংবাদিকেরা অজগরটির সাক্ষাৎকার নিতে ঘিরে ধরে ,  কেউ কেউ উপদ্রুত অঞ্চলগুলি পরিদর্শন করতে ছোটে ।  ধর্মভীরু কিছু মানুষ এই আতঙ্কজনক পরিস্থিতিতেও পরিতুষ্ট হয় ।  কারণ অনেকদিন ধরে অলৌকিক কিছু ঘটছিলো না বলে ধর্মের কলকব্জাগুলো অবিশ্বাসীরা কব্জা করে খুলে নিয়ে যাচ্ছিলো ।  এবার দেখলে তো !  নিজের চোখের সামনেই তো দেখতে পাচ্ছো মানবী থেকে সর্পমানবী ,  সর্পমানবী থেকে সর্প ।  ঝাঁপি থেকে অগুনতি সাপ ,  মেঘমুক্ত আকাশেও পূর্ণিমা তিথিতে গরহাজির চাঁদ ,  অকাল অমাবস্যা ।  এখানে একটা মাজার স্থাপন করা উচিত ,  ভক্তিভরে ভাবে তারা ।  একই কথা বিশ্বাস ব্যবসায়ীরাও ভাবে ,  তবে অন্যভাবে -  জমবে ভালো !  অবিশ্বাসীরা এই অভাবনীয় অপ্রাকৃত ঘটনার তত্ত্বতালাশে মশগুল হলে বিরাটকায় অজগর সাপটি তেড়ে আসে বিশ্বাসী - অবিশ্বাসী নির্বিশেষে সবার দিকেই ,  বর্ণশিক্ষার বইয়ের প্রথম অক্ষর দ্বারা তৈরি বাক্যটির মত ।  তেড়ে আসা বলাটা হয়তো ঠিক হবে না ,  সে হয়তো তার স্বাভাবিক গতিতেই এগুচ্ছিলো ,  তবে প্রাচীন বর্ণাদিষ্ট বর্ণান্ধরা ভক্তির রঙ খুঁজে না পেয়ে এবার ভয়ের রঙ দেখে ।  তারা পালায় ।  সবার গতিরোধ করে সাবেক সর্পকন্যা অজগরটির অনুসারী সাপেদের দল ।  বেষ্টনী তৈরি করে আবদ্ধ করে রাখে ।  অন্ধকার শহরে তাদের দেহের বর্ণিল অলঙ্করণই যা একটু দ্যুতি দেয় ।  এই আলোকে অবলম্বন করে বাঁচতে চায় কিছু মানুষ ।  সর্পাবদ্ধ হয়েও ,  পরিস্থিতি দুর্বোধ্য হলেও এই আলোটুকু নতুন পথের সন্ধান দেবে বলে তারা মনে করে ।  
 আর এসব দেখে একটা দুষ্টু বালক বিস্কুট খেতে খেতে মজা পেয়ে হাসে ।  
 - কী রে !  খুব মজা পেয়ে গেছিস ,  না ?  মানুষকে ভয় দেখিয়ে খুব আনন্দ তোদের ? 
অজগরটিকে উদ্দেশ্য করে বলে সে ।  অন্যান্য সাপেদের জমায়েত জনতাকে পাহাড়ায় রেখে বালক এবং অজগর আরো মজা দেখতে বেরোয় ।  
 - তা তোকে তো সর্পমানবী হিসেবেই ভালো দেখাচ্ছিলো বেশ ,  এরকম বেঢপ আকারের অজগর হয়ে গেলি কেন বেমক্কা ?  
সাপেরা কথা বলতে পারে না ।  তবে তার প্রাক্তন মানবজন্ম থেকে উৎসারিত জ্ঞান দিয়ে বুঝতে পারে ঠিকই ।  দুষ্টু বালক এতক্ষণ ব্যাপারটাতে বেশ মজা পেলেও তার বিস্কুট শেষ হয়ে যাওয়ায় বিরক্ত হয় ।  
 - দ্যাখ কী করেছিস !  তোদের ভয়ে তো সবাই দোকানপাট বন্ধ করে দিয়েছে এখন আমি বিস্কুট কোথায় পাবো ?  
কেঁদে ফেলে বালক ।  বালকটির সহচর ভূমিকা এবং দুষ্টু হাসি অজগরটি নিবিড়ভাবে পর্যবেক্ষণ করছিলো ।  তার প্রাপ্ত অলৌকিকতাকে যথাযথ সম্মান দেখাচ্ছে কী না ভাবছিলো ।  শেষতক সে এই সিদ্ধান্তে উপনীত হয় যে বালকটি এসবের থোরাই কেয়ার করে ।  অজগর ক্ষেপে ওঠে ।  তার ক্ষিধেও পায় ।  ক্রন্দনরত বালকটির অর্ধাংশ গিলে ফেলে ।  এসময় অন্যান্য সাপেরা তাদের প্রভুকে উৎসাহ দেবার জন্যে ছুটে আসে ।  শুধুমাত্র একটি সাপ এহেন আচরণের বিরোধীতা করে ।  হিসহিসিয়ে সর্পভাষায় বলে ,  শুধুমাত্র ভয় দেখানোটাই নীতিপুস্তকে ছিলো ।  কাউকে ছোবল মারা বা মেরে ফেলার কথা ছিলো না ।  সে এও বলে যে ,  প্রাক্তন মানবজন্মের সঞ্চিত পাপই তাকে এহেন রীতিবিরুদ্ধ কাজ করতে উৎসাহ যুগিয়েছে ।  সূর্যের তিরোধান ,  আকস্মিক অমাবস্যা এবং বৈদ্যুতিক গোলযোগের ফলে সৃষ্ট সুযোগের যথাযথ ব্যবহার না করতে পারলে সর্পসমাজের জন্যে অপেক্ষা করছে ভয়াবহ বিপর্যয় ।  কিন্তু অজগরটির তখন নতুন স্বাদের খাবার পেয়ে ঘোরগ্রস্থ অবস্থা ।  সে ধীরেসুস্থে খাদ্য উপভোগ করে ।  সবাই অধীর আগ্রহে অপেক্ষা করে তার বক্তব্য শোনার জন্যে ।  সে ধীরেসুস্থে খাদ্যপ্রক্রিয়া সমাপ্ত করার পরে ছোট্ট করে বলে  " প্রয়োজনে মহাপুস্তকে বর্ণিত নীতিমালা পরিবর্তন করা যেতে পারে ।  সবাই তা মেনে নিয়ে সোল্লাসে নতুন আইন কার্যকর করার উদ্দেশ্যে রওনা দেয় ।  অন্ধকার শহরে সাপেরা ঘুরে বেড়ায় ।  এবার তারা অনেক হিংস্র এবং জিঘাংসু ।  তারা দংশনের সনদ ফণায় ঝুলোয় ।  অন্ধকারে মানুষ অবশ্য এতকিছু দেখতে পায় না স্পষ্টভাবে ,  তবে অন্ধকারের বিষণ্ণ মানুষেরা ,  যারা স্বেচ্ছায় গেছে নির্বাসনে ,  ঠিকই দেখতে পায় ।  তারা সদাবিষণ্ণ ।  সূর্যের চলে যাওয়ায় ,  সাপেদের আগমনে তারা বিষণ্ণ হয় ।  নতুন রঙের অন্ধকার তদের বিষণ্ণ করে তোলে ।  তাদের একজনের পাশে গুটিগুটি পায়ে ঘেঁষে দাঁড়ায় একটি বালক ।  বালকেরা সবার কাছেই যায় প্রফুল্ল কৌতূহলে ।  সাপ ,  অন্ধকার অথবা বিষণ্ণ মানুষ ,  সবার কাছে ।  
 - এসেছো ?  এই নাও তোমার জন্যে বিস্কুট রেখে দিয়েছি ।  বালকটি কুটকুট করে বিস্কুট খায় ,  আর হাসে ।  বালকদের বিস্কুটের প্যাকেট সাপেদের চলাফেরায় বিঘ্ন ঘটায় ।  তাদের দিকে ফণা তুলে এগিয়ে আসে বিষধর সাপেদের দল ।  সর্প দংশনে অনেক বালক মারা যায় ।  আর যারা বেঁচে থাকে ,  তারা হাসে ।  বিষণ্ণ মানুষেরা আরো বিষণ্ণ হয় ।  শহরের এমন নৈরাজ্যময় পরিস্থিতিতেও বের হয় স্রেফ বিস্কুটের প্যাকেটগুলো কুড়িয়ে নিতে ।  
 বালকটিকে গলাধঃকরণ করার পরে অজগর সাপটির তন্দ্রা পায় ।  তবে ঘুমের বদলে এই অলৌকিক ঘটনা পরম্পরাকে বিশ্লেষণ করতেই তার আগ্রহ জাগে ।  কিন্তু সে আবিষ্কার করে যে তার চিন্তাশক্তি নেই আর মনুষ্যজন্মের মত ।  সে আদতেই একটি অজগর সাপ এখন ।  এজন্যে অবশ্য তার আফসোস হয় না মোটেও ।  সে ঘুমিয়ে পড়ে ।  সে মুহূর্তে আরেকজন বিস্কুটখেকো দুষ্টু বালকের হাসিতে তার নিদ্রাভঙ্গ ঘটলে অনুগত সর্পদল এবং কিছু মানুষ যৌথ প্রযোজনায় বালকটির মৃত্যু ঘটায় অনবরত ছোবল এবং আঘাতে ।   
 বালকের হাত থেকে পড়ে যায় বিস্কুটের প্যাকেট ।  
  এই অমাবশ্যাকাল এবং সর্পরাজত্ব কেবলই দীর্ঘায়িত হতে থাকে । কমতে থাকে হাস্যোজ্জ্বল বালকদের সংখ্যা ।  বাড়তে থাকে বিষণ্ণ মানুষ ।  বাড়তে থাকে বিপন্ন মানুষ ।  তবে বিপন্নতার মধ্যেও সুখ খুঁজে পায় অনেকেই ,  অনেক অনেক দিন পরে অলৌকিক কিছু ঘটেছে বলে ,  এবং আরো ঘটবে ,  এই আশায় ।  সাপেদের প্রতি অবনত হয়ে তারা মন্দির এবং মাজার নির্মাণ করে ।  বালকেরা বড় হতে থাকে ।  তাদের কেউ সর্পধর্মবিশারদ হয়ে ওঠে ,  কেউ কেউ সূর্যের খোঁজে শহর ত্যাগ করে ।  তাদের বিস্কুটের প্যাকেট কেড়ে নেয়া হয় সাপেদের প্রসাদ হিসেবে ।  আর সূর্যটা পৃথিবীর অন্য প্রান্তে গিয়ে অভিমান ভরে ভাবে আবার ফিরে যাবে কী না সেখানে ।  ফিরে যাবার জন্যে ছটফট করে সে ।  কিন্তু তাকে যে অবাঞ্ছিত ঘোষণা করা হয়েছে !  সে ভাবেনি তার সাময়িক অভিমানের জন্যে চিরস্থায়ীভাবে নির্বাসিত হতে হবে ।  সূর্যটা জানে তার জন্যে মানুষের অনেক ধকল পোহাতে হয় ।  রোদ ,  খরা -  কিন্তু এসবের জন্যে তো সে দায়ী না !  পৃথিবীর ঘূর্ণনের ওপর তার তো কোন নিয়ন্ত্রণ নেই !  তবু কেন তারা বলে কথিত মহাপ্রলয়ের দিন সে নীচে নেমে এসে মানুষের দশ হাত ওপর থেকে মগজ সেদ্ধ করার অভিপ্রায় নিয়ে বসে আছে !  
 অন্ধকার ,  শীতল ,  প্রাণহীন শহরে মানুষেরা মারা যেতে থাকে ,  সাপেরাও ।  শুধু পড়ে থাকে বালকের ফেলে দেয়া ,  অথবা তাদের কাছ থেকে কেরে নেয়া বিস্কুটের প্যাকেট ।  অদৃষ্টবাদী না বলেই জড় বস্তুরা টিকে থাকে এই শীতল সর্পশহরে ।  অবশ্য তাদেরকে জড়বস্তু বলাটা বোধ হয় ঠিক হচ্ছে না ,  ওখানে যে মিশে আছে বিষণ্ণ মানুষের কোমল উপহার ,  বালকের অপাপবিদ্ধ হাসি ,  আসন্ন মৃত্যুর বিরুদ্ধে যুঝবার সাহস .  .  . 
 

                    




বিষাদী অথবা বিজয়ী বর্ণশরীরের কাছে

  ( অ )  
 মাঝে মাঝে কিছু মুহূর্ত আসে ,  অশ্লীল এবং অনাকাঙ্খিত শব্দশকটের নৈরাজ্যময় যাতায়াতে জেরবার হতে হয় ।  তাদেরকে পরিচালিত করে জাত্যবিমুখ অভিজাতেরা ধার করা জাত্যভিমান নিয়ে ।  তখন আমার খুব ইচ্ছে করে প্রিয় বর্ণমালার বাঙ্ময় শরীর জড়িয়ে ধরে একটি সুন্দর বাক্যের জন্যে মিনতি করতে ।  ক্ষমা চাইতে ইচ্ছে করে অর্বাচীন চেতনাহন্তারক আবালবৃদ্ধবণিতার পক্ষ থেকে ।  বর্ণমালা বড্ড অভিমানী ।  তাকে খুঁজে পাই না আমি ।  বোকাবাক্সের চতুর নীলনকশায় সে হারিয়ে যাচ্ছে ,  হারিয়ে যাচ্ছে আমাকে নির্বাক এবং বকলম করে দিয়ে ।  
 মাঝেমাঝেই এমন কিছু মুহূর্ত আসে যখন আমার পণ্যাগ্রাসিত পুন্য বিপন্নতাবোধ হিরন্ময় নিস্তব্ধতায় আশ্রয় নিতে চায় বর্ণমালার ছায়াশরীরে ।  আশেপাশের অট্টালিকা এবং বস্তিতে বসতি গড়ে নিয়েছে বিজাতীয় শব্দসন্ত্রাসীরা ।  আমার ছোট্ট ঘরে এসবের অনুপ্রবেশ নিষিদ্ধ ।  জানালা বন্ধ করে দিয়েছি ।  দরজাটাও আটকানো ।  হল্লা করতে করতে হামলে পড়ে তারা ।  আমি তখন প্রিয় বর্ণমালার কাছ থেকে খিস্তিপিস্তলটা নিয়ে গুলিবর্ষণ করি তাদের ওপর ।  
 তারা অনেক চেষ্টার পরেও আমার কাছে ঘেঁষতে পারে নি ।  সজোরে কড়া নেড়ে দুদ্দার লাথি মেরে ক্লান্ত হয়ে চলে গেছে অবশেষে ।  আমি ক্লান্ত হই না এই প্রতিকূল যুদ্ধে ।  আমার রুদ্ধবোধ রুদ্ররূপ ধারণ করে সম্মুখসমরে ।  অদৃশ্য তরোয়াল দিয়ে অশ্রাব্য শব্দগুলোকে কচুকাটা করার সময়ে আমি চেয়ে থাকি বিলীয়মান বর্ণমালার ছায়াশরীরের দিকে ।  যুদ্ধ শেষে আমি চিৎকার করে ডাকি তাকে , 
 " প্রিয় বর্ণমালা ,  তুমি কি শুনতে পাচ্ছো আমার ডাক ?  চলে যেও না ,  যেও না আমাকে নিঃস্ব করে দিয়ে ।  ফিরে এসো আমার দিনলিপিতে ।  ফিরে এসো রাগ ,  ক্ষোভ ,  ভালোবাসা ,  ঘৃণা আর চেতনার পঞ্চব্যঞ্জনে ।  অবহেলা কর না আমাকে ,  কেউ ছিনিয়ে নিতে পারবে না তোমার দ্বারা প্রকাশিত আমার অনুভূতিপ্রকাশক অব্যয় ।  " 
 মাঝরাতে শব্দদূষণ থিতিয়ে এলে কেউ কড়া নাড়ে আমার দরজায় মৃদুভাবে ।  
 - কে ? 
 - অম্বল । 
আজকে অতিরিক্ত তেল - চর্বিযুক্ত মধ্যাহ্নভোজনের কারণে খানিকটা অম্বল হয়েছে বটে ,  তারই ফলশ্রূতিতে কী সব বাজে শুনছি ! 
 - আরে কে রে এত রাতে ফাজলামি করতে এসেছে ? 
 - অক্রম ! 
অদ্ভুত লোক তো দেখি !  দুপুরের পাচকরস জনিত বিভ্রাটের বিষয় থেকে রাত্তিরের বিশৃঙ্খল বেয়াদব শব্দদের সাথে যুদ্ধ সবই জানে দেখছি !  কে সে ! 
 - অভিপ্লুত অভিব্যক্তি
যাক ,  একটু একটু করে মুখ খুলছে ।  দেখাই যাক না আরেকটু ।  বেশি ত্যাড়ামো করলে মানে মানে কেটে পড়তে বলব । 
 - অবলম্বন ! 
হু ,  বলতে থাকুক ।  ঝাঁপি খুলে বসুল ।  দেখি কী কী আছে তার থলেতে ! 
 - অবলম্বন
 - অবলম্বন
 - অবলম্বন
সে পুনরাবৃত্তি করতে থাকে ।  এবার ব্যাপারটা আমি গুরুত্বের সাথে বিবেচনা করি ।  আমি যাকে খুঁজছিলাম সেই কী ?  তার রহস্যপ্রিয়তা আমার কৌতুহলকে পরাজিত করে ।  আমি দরজা খুলে দেই । 
 - কে ? 
 -  ' অ ' 
সে এসেছে !  এসেছে আমার প্রিয় বর্ণমালার প্রথমজন ।  অগূঢ় অনুভূতির অনিঃশেষ অদ্বয়বাদ অধমের অঙ্গনে অঙ্কিত করে ।  
 আমার অবলম্বন !  ক্ষীনদেহী ,  আঘাতে জর্জরিত ,  কিন্তু অমর ।  আমি জানতাম সে না এসে পারবে না ! 
  ( ম ) 
 মচ্ছব বসেছে বৈঠকখানায় ,  বানিজ্যবিতানে ।  বিদ্যালয়গুলোতেও মদদ যোগানো হচ্ছে ।  শব্দবিনাশীদের দল নতুন ব্যাকরণ পুস্তক এবং কথ্যভাষা প্রণয়ন করে মোক্ষধামে গিয়ে বিজয়োৎসব করছে ।  তাদের মৌতাতে আকৃষ্ট হয়ে চলে এসেছে মুদ্দাফরাশের দল ।  মরণতৃষ্ণ মৃগিরোগীরা শব্দমৈথুনে চরম পূলক পাচ্ছে ।  তাদের জিহবায় বাসা গড়েছে যৌনচেতনা ।  নবপ্রণীত অপশব্দমালার মাংসল উরুসন্ধির গহবরে জিহবা প্রবিষ্ট করে নির্গত করছে বায়বীয় শব্দবীর্য ।  তাদের শব্দবীর্য অপশব্দের জরায়ূতে না ঢুকে ভেসে বেড়ায় বিভিন্ন নামে ।  
 ধামাকা
চাম্মাক চাল্লে 
চুতিয়া
 - আপকো নাম ? 
 - উই আর থ্রি ইডিয়টশ ড্যুড !  
 তিন গর্দভের অসংখ্য দল মানচিত্র এবং বর্ণমালার দিকে পশ্চাদ্দেশ প্রদর্শন করে ।  তাদের একাংশ কেতাদুরস্ত উচ্চারণে আমাদের  " ডিয়ার লিশেনার্শ "  সম্বধোন করে সম্বর্ধনা পায় ।  
 মুষ্টিমেয় মৃতবৎসা নারী সখেদে তাকিয়ে দেখে এসব ।  মলিন মিনারের পাদদেশে প্রেমরত যুগলদের ফেলে দেয়া ঝালমুড়ির ঠোঙা এবং বাদামের খোসা কুড়িয়ে নিয়ে তারা খুঁজে ফেরে প্রিয় শব্দমালা ।  
 হঠাৎ তাদের উপলদ্ধি হয় ,  কেউ একজন আছে পাশে ।  কেউ একজন মৃত্যুশয্যা থেকে উঠে এসেছে ।  তার মরণ নেই ,  রণে অনীহা নেই ।  সে মৃত্যুঞ্জয়ী ।  মেঘডম্বরের আবির্ভাবে সবার যাবার তাড়া দেখা দিলে সে মৃদুলয়ে মৃদঙ্গ বাজিয়ে শোনায় মৃতবৎসাকে ।  আদর করে পান করিয়ে দেয় মৃদ্ভান্ডে সঞ্চিত অক্ষরনির্যাস ।  
 কেউ কারও পরিচয় জানতে চায় না ।  দরকারও নেই ।  চারিদিক ম - ম করে ওঠে মিষ্টি এক সুবাসে ।  মরমিয়া মিঠেসুরে জেগে ওঠে মৃতস্মৃতি । 
 আমি আমার  ' অবলম্বন '  সাথে করে মৃত্যুঞ্জয়ীর সাথে হাত মিলাই ।  মৃতবৎসা সেই নারীদের আলিঙ্গন করি ।  
 মহাশ্নশানেই একদিন রচিত হবে মাহেন্দ্রক্ষণ  ! 
  ( র ) 
 রক্তমাখা শার্টটা এখনও কারা যেন টাঙিয়ে রেখেছে বারান্দায় ।    একুশ বছর বয়সের পোশাকবিলাসীনি এক যুবতী বিরক্ত ভঙ্গিতে তাকায় সেদিকে ।  
 - বুয়া !  তোমাকে না কতবার বলসি ঐ শার্টটা সরাবা ওখান থেকে ?  কথা কানে যায় না ?  
 - রক্ত ভয় লাগে আফা ! 
 - আমারও ভয় লাগে ।  আচ্ছা কার শার্ট এটা বলত ?  এখানে কীভাবে এলো ? 
 - এইগুলা ভূতের কান্ড আফা ।  খুউব সাবধান ! 
 সাবধানে সে থাকে বৈকি !  উৎকট ধারাবাহিকের পরম্পরাগত পোশাকবিধান ,  ভাষাবিধান ,  চাতুর্য্যের সাথে ভজঘট বানিয়ে সুন্দরের উৎসবে নিজেকে ক্রমেই উচ্চস্থানে নিয়ে যাচ্ছে ।  অন্তর্জালে তার অন্তরনিঃসৃত মিশ্রভাষার ঠাটবাট পছন্দ করার জন্যে সারিবদ্ধ সমগোত্রীয়রা আছেই ,  নতুন মাসাক্কালি ,  কাঁচুলি অথবা ল্যাহেঙ্গা পরিহিত পোষাকে তাকে দেখার জন্যে উন্মুখ থাকে সদ্য গুপ্তকেশ গজানো বালকের দল ।  তবে একবার তার মসৃণ চুলের প্রশংসা করে চুলকানি ওঠা এক বালক নতুন ভাষারীতিতে  " নাইস বাল সুইটহার্ট "  বলাতে এক অপ্রীতিকর অবস্থায় পড়তে হয়েছিলো তাকে ।  অবশ্য নতুন ভাষারীতি সকলে ধীরে ধীরে আত্মস্থ করে ফেলছে বলে একুশে পা রাখা তরুণীটি তেমন বিচলিত হয় না ।   
 এখন সে মশগুল স্টেডিয়ামে খেলা দেখতে যাবার জন্যে যথাযথ পোশাক এবং রসদ প্রস্তুত করতে ।  ভিনদেশী সুদর্শন সবল শারিরীক কাঠামোর এক যুবকের কাছে সে অর্ঘ্য নিবেদন করবে ।  যাবার আগে মুগ্ধচোখে আয়নায় নিজের একুশ বছরের অর্জিত যৌনসম্পদ এবং পোশাক ঠিকঠাক করে বেরুবার সময় আবারও সেই হতশ্রী রক্তভেজা শার্টটার দিকে চোখ পড়ে তার ।  
 - উফ !  ডিসগাস্টিং ! 
সে বিরক্তি প্রকাশ করে । 
 - কী হয়েছে মা ?  
বাবা ঠিকই জানবে এই ভৌতিক শার্টের ইতিহাস ।  সে সোৎসাহে তাকে সুধোয় , 
 - আচ্ছা বাবা ,  এই শার্টটার বয়স কত হবে বলত ?  এটা কী তোমার শার্ট ? 
 - নাহ ,  আমার শার্ট না ।  তবে এটার বয়স ষাট হবে যদ্দুর ধারণা আমার । 
 - ষহাট বছর ?  হাউ ইউ ক্যান বি সো শিওর ?  আর এটা এলোই বা কীভাবে এখানে ?  
 - জানিনা রে মা .  .  . 
মাথা চুলকিয়ে প্রবীণ অভিভাবক বলেন
 - বয়সের সাথে সাথে সাথে কত স্মৃতিতে ধূলো জমে যায় !  তবে মনে পড়লে তোকে বলব ।  
 - ওক্কে ড্যাডি ।  বাই ! 
 একুশ বছরের তরুণী ষাট বছর আগের শার্টের কথা ভেবে তার গণ্ডিবদ্ধ মস্তিষ্কে চাপ ফেলতে আগ্রহ অনুভব করে না ।  
 রক্তমাখা শার্টটি তাদের দিকে চেয়ে থাকে  রসিকতার দৃষ্টিতে ।  রক্ত থেকে রোশনাই বিকিরিত হলে তারা অস্বস্তি বোধ করে ।   
 রক্তের রোশনাই !  
রক্তের রোষ আছে । 
 রক্ত ।  পবিত্র ।   
  ( এ ) 
 একাকী ।  সে একাকীত্ব ভালোবাসে ।  তার বর্ণমানচিত্রে সমগোত্রীয় কারো অযাচিত অনুপ্রবেশ পছন্দ করে না ।  এটাকে অবশ্য বৃদ্ধ বয়সের আত্মম্ভরীতা ভাবলে ভুল হবে ।  তার অহংকার করার হাজারো কারণ আছে ।  বছরের পর বছর সে টিকে আছে মানুষের হৃদয়ে ,  গানে ,  সুরে ,  কবিতায় ,  গালাগালি ,  দরাদরি সবকিছুতেই ।  তবে তার ঔদার্য নিয়েও সংশয় নেই ।  সস্নেহে বুকে স্থান দিয়েছে পৃথিবীর নানাপ্রান্তের বুলি অথবা গালি ।  কিন্তু আজকাল কিছুটা সতর্ক না হলেই চলছে না ।  সন্ত্রাসী শব্দশকটের দল তাকে মথিত করে চলে যাচ্ছে ,  তবুও সে বেঁচে আছে অফুরান প্রাণশক্তি নিয়ে ।  তাকে জীবিত রাখতে এখনও যুঝে যাচ্ছে মৃতবৎসা নারী ,  মর্মপীড়ায় ভোগা যুবক ,  স্মৃতিপরায়ণ চেতনাধারী প্রবীণ এবং দেশজুড়ে সগৌরবে দাঁড়িয়ে থাকা অসংখ্য স্মৃতির মিনার ।  এইক্ষণে সে তাদের সাথে গল্প করছে ।  
 - তোমাকে হারিয়ে যেতে দেবো না ।  আমি রাতের পর রাত তোমাকে খুঁজে ফিরেছি শব্দসমাধিতে ।  প্রতিহত করেছি অশ্লীল ,  অবুঝ ,  যুদ্ধংদেহী ,  আগ্রাসী শব্দশকটদের ।  আমি যে শপথাবদ্ধ !  তুমি যে আমার অমর অবলম্বন !  
দৃপ্ত কন্ঠ যুবকের । 
যুবকের স্থান হয় তার বিশাল বুকে ।  
 - আমি আর একটি সন্তানকেও মৃত দেখতে চাই না ! 
মৃতবৎসা রমণীর কান্নাজড়িত কন্ঠ উবে যায় তার আশ্বাসের হাসি দেখে ।  
 - দেখি কোন চুতমারানি আসে অনুপ্রবেশ করতে ! 
মৃত্যুঞ্জয়ীর খিস্তি শুনে রাগ করতে গিয়েও হেসে ফেলে সে ।  সবাই উৎফুল্ল সময় কাটায় মিনারের পাদদেশে ।  
রক্তমাখা শার্টটির সাথে পুরোনো বন্ধুত্বের সুবাদে সে হাসি বিনিময় করে । 
 " সাবধান !  পল্টিবাজ মুখোসধারী অপশব্দ রচয়িতারা এগিয়ে আসছে এখানে ফুল নিয়ে !  সবাই তৈরী থাকো প্রতিরোধের জন্যে ।  " 
মৃত্যুঞ্জয়ী সতর্ক উচ্চারণ করে ।  
 সবাই মিশে যায় একীভবনের মাধ্যমে ।  
 তারা এখন একাঙ্গ ।  
একজোট ।  
  ( কু ) 
 কুজঝটিকার আবরণে শব্দকুঞ্জকানন অস্পষ্ট হতে থাকে কুচক্রী কুলপুরোহিতদের কাছে ।  তারা আজ তাদের অশ্রাব্য শব্দশকটের ভেঁপু না বাজিয়ে খালি পায়ে এসেছে এখানে ।  
 এখানে প্রতিপক্ষ একীভূত কুলপ্রদীপ জ্বালিয়ে ।  অপশব্দকারীরা অবশ্য এতে অভ্যস্ত ।  বছরের এই  বিশেষ দিনটায় একটু ঝঞ্ঝা পোহাতেই হয় !  ভীড় ঠেলেঠুলে কোনমতে একটা পুষ্পস্তবক অর্পণ করলেই দায়িত্ব শেষ ।  কুয়াশা ভেদ করে কষ্টেসৃষ্টে তারা সেই পথেই এগিয়ে যাচ্ছিলো ।  
 - কুলাঙ্গারের দল !  তোদের কুষ্পস্তবকের কোন প্রয়োজন নেই আমাদের ! 
কারা যেন বলে ওঠে কর্কশ কন্ঠে ।  এরকম আক্রমণের শিকার তাদেরকে আগে হতে হয় নি ।  তবুও তারা নিয়মরক্ষার্থে খালি পায়ে এগিয়ে চলে ।  অনভ্যস্ত্যতার দরুণ তাদের পা কেটে ছিলে যায় ।  তবুও তারা এগিয়ে চলে ।  একটা দিনই তো !  তারপর আবার বিন্দাস ধামাকা ! 
ওয়ে ওয়ে ! 
ওয়ে ওয়ো আ ! 
লাভিউ বেইবি ।  তুহি মেরা জান ! 
  " আজকের মহান দিবসে শ্রদ্ধা নিবেদন করেন অমুক ইউনিয়নের তমুক তামুক খেতে খেতে ,  অমুক ওয়ার্ডের তমুক কমিশনার ফরোয়ার্ড করে দেন জাতীর ক্রুহত্বর স্বার্থে ,  এদিকে জানা যায় যে বৃহৎ নেতারা তেনা প্যাচাতে ব্যস্ত ছিলেন "  
 এসব সুসংবাদের পরেও কারা যেন কারাবন্দী অবস্থায় কুশ্রাব্য শব্দ প্রয়োগ করে , 
 " কুত্তার বাচ্চা !  কুচক্রীদের কোলাহলের কামুক অংশে কুলফি লাগিয়ে দিয়ে কালিক আকাঙ্খা  ঘুচাবো তোদের  !  " 
 সমগ্র জাতি এতে বিব্রত বোধ করলেও এড়িয়ে যায় ।  
 কুলত্যাগকারীদের কুলজি তো এমনই ,  কেউ কেউ অন্তত জানে ! 
  ( শ ) 
 শহীদেরা জেগে ওঠে সমাধিক্ষেত্রের শয়নকক্ষ থেকে শতপদে ।  তাদের কঙ্কালশরীর শোভাবর্ধন করে রক্তভেজা শার্ট ।  ষাট বছরের পুরোনো পোশাক ।  শহীদ মিনারে জড় হওয়া মৃতবৎসা নারী ,  ক্রুদ্ধ যুবক আর মৃত্যুঞ্জয়ী বর্ণমালাদের সাথে একাত্মতা জানায় ।  দলিত ফুলেদের ফেলে দেয় আস্তাকুড়ে ।  তারপরেও আস্ত একটা বর্ণমালা জীবিত থাকে ।  খিস্তিপিস্তলের আক্রমনাত্মক অবস্থানে পিছু হটে মৌসুমবাদীরা ।  তারা স্বস্তি খুঁজে পায়  " কালাভারি ডি ' র নিরাপদ অবস্থানে ।  এরকম সাময়িক পরিত্রানের প্রতিবাদ করায় তারা আশ্বস্ত করে শবানুগমনের শশঘ্ন দেখিয়ে ।  আমরাও তুষ্ট হয়ে উড়ে যাই রক্তভেজা শার্ট পরিহিত হয়ে উচ্চাম্বরে ,  উষ্ণ উচ্চারণে । 
 শহীদদের সাথে উড়ে পাখির চোখে দৃষ্টি প্রক্ষেপণ করে শিকারের জন্যে বাছাই করি অজস্র অনুপ্রবেশিত শব্দ ! 
 আমার আর একা লাগে না ।  আমার আছে শব্দ ।  
 শব্দ ! 
 পরিশিষ্ট
 নিশুতি রাতে ,  শব্দত্রাসের সময়ে আমি এখন আরো বেশি প্রস্তুত সমরের জন্যে ।  আমার আছে বিন্যাস এবং সমাহারের সমস্ত বিকল্প ।  যা দিয়ে আমি প্রকৃতভাবে ভালোবাসতে পারি ,  ঘৃনা করতে পারি ,  খিস্তিবাজ হতে পারি ।  আমার একান্ত আপন পঞ্চাশজন - 
 অ আ ই ঈ উ ঊ ঋ এ ঐ ও ঔ ক খ গ ঘ ঙ চ ছ জ ঝ ঞ ট ঠ ড ঢ ণ ত থ দ ধ ন প ফ ব ভ ম য র ল শ ষ স হ য় ড় ঢ় ৎ ং ঃ ঁ 
 পঞ্চাশজনকে সাথে নিয়ে ষাট বছরের পুরোনো রক্তভেজা শার্ট পরে নিজেকে একুশ বছরের টগবগে তরুণ মনে হয় .  .  .   
 

                    




বেঙ্গমা বেঙ্গমী এবং ব্যাঙার্জমের গল্প

 বেঙ্গমা এবং বেঙ্গমী দম্পতির মধ্যে প্রণয়ের কোন অভাব না থাকলেও তাদের একটা বড় দুঃখ ছিলো ।  তারা নিঃসন্তান ।  অবশ্য এক্ষেত্রে ভালোবাসার  অপ্রতূল প্রায়োগিকতাকেও দায়ী করা যায় ।  কারণ তারা থাকতো দুটি আলাদা বৃক্ষে ।  মিলিত হবার সুযোগ পেতো কম ।  বৃক্ষশোভিত এই অঞ্চলে অরণ্যের বিস্তারের সাথে সাথে তাদের মধ্যে দূরত্বও বাড়তে থাকে ।  একসময় তারা আবিস্কার করে ,  বাসস্থান এবং বাস্তুসংস্থানের বিবর্তনে তাদের মধ্যে একটা বিভাজনরেখা তৈরী হয়েছে ।  তখন তারা বাস্তবতাকে মেনে নিয়ে যাবতীয় খুনসুটি স্থগিত রেখে নিজেদের নতুন দায়িত্ব পালনে ব্যস্ত হয়ে পড়ে ।  কাজের ফাঁকে সময় পেলে সীমান্তের দুই পাড় থেকে নিজেদের মধ্যে ভাবোদ্রেককারী কথোপকথনের মাধ্যমে সম্পর্কের ভারসাম্য রক্ষা করত ।  তবে প্রায়শঃই কথাবার্তা রোমান্টিকতার মধ্যে সীমাবদ্ধ না থেকে পেশাদার সংলাপে পর্যবসিত হত ।  দুই পাশের আরণ্যিক আয়রনি তাদের সম্পর্কের ক্ষেত্রে কখনও কখনও নেতিবাচক প্রভাব সৃষ্টির সম্ভাবনা তৈরী করলে বুদ্ধিমান বেঙ্গমা চতুরতার সাথে মীমাংসা করে ফেলতো ।  এই যেমন ,  অরণ্যের বেঙ্গমীপ্রান্ত থেকে নিরামিশাষী প্রাণীরা সীমান্ত পেরিয়ে বেঙ্গমা অধ্যুষিত এলাকায় ঘাস খেতে গেলে অথবা সমগোত্রীয় কোন প্রাণীকে সঙ্গে করে নিয়ে আসতে চাইলে শ্বাপদসঙ্কুল অরণ্যের মাংসাশী পশুদের হামলার শিকার হত ।  এ নিয়ে বেঙ্গমীর তেমন কোন মাথাব্যথা না থাকলেও তার অধীনস্থ চতুষ্পদদের প্রতিবাদে মাঝেমাঝে আনুষ্ঠানিকভাবে উষ্মা প্রকাশ করত বাধ্য হয়ে ।  তবে তাদের প্রেমজ সম্পর্ককে কখনও এসব অনাকাঙ্খিত ঘটনা ছাপিয়ে যেতে পারে নি ।  বরঙ তারা ভাবছিলো কীভাবে প্রেমজ সম্পর্ককে কামজে পরিণত করে সন্তান জন্মদান করতে পারে ।  তবে এক্ষেত্রে বেঙ্গমা একটি শর্ত আরোপ করেছিলো ।  সন্তানের ভরণপোষণ এবং অন্যান্য কোন দায়ভার সে নিতে পারবে না ।  প্রেমাকূল বেঙ্গমী এতেই তুষ্ট হয়ে গর্ভধারনের প্রস্তুতি নিতে থাকে ।  তার অরণ্যের তৃণভোজী প্রাণীদের কেউ কেউ এতে ব্যঙ্গের হাসি হেসে বক্রোক্তি করলেও মাতৃত্বের বাসনায় ব্যাকূল বেঙ্গমী এতে ভ্রুক্ষেপ করে নি ।  দুর্দমগতিতে এগিয়ে চলছিলো তাদের প্রণোয়োপাখ্যান ।  ইতোমধ্যে তাদের ক্ষমতা বৃদ্ধি পেয়েছে নিজ নিজ এলাকায় ।  ক্ষমতার চেকনাইয়ে বিষন্ন বেঙ্গমীর না হাসি মুখ হাস্যোজ্জ্বল হয়ে উঠেছে ,  বেঙ্গমাও হয়ে উঠেছে পরাক্রমশালী এবং মনমোহন ।  দুই অরণ্যের প্রাণীবৈচিত্রেও স্বকীয়তা প্রকাশ পেতে শুরু করল ।  একপাশে নিরীহ তৃণভোজীদের দল ।  অন্যপাশে হিংস্র শ্বাপদেরা ।  তৃণভোজীরা নিজেদের নির্বুদ্ধিতার কারণে অন্য অরণ্যে অনধিকার প্রবেশের ফলে হিংস্র নখ এবং দাঁতের চিহ্ন বয়ে বেড়াতে থাকলো ,  কেউ কেউ সেখানেই মৃত্যুবরণ করল ।  আর জাঁদরেল বেঙ্গমাবাহিনী মাঝেমধ্যে তদারকির ছলে নির্বিঘ্নে অপরপ্রান্তে গিয়ে সমুদয় জৈবিক কাজকর্ম মেটাতে থাকলো ।  এহেন বৈপরীত্যময় আচরণে বেঙ্গমীপ্রান্তের প্রাণীদের মধ্যে ক্ষোভ দেখা দিলেও ধুরন্ধর বেঙ্গমার হস্তক্ষেপে একপক্ষীয় শান্তিপূর্ণ সংলাপ অনুষ্ঠান শেষে সবকিছু আবার স্বাভাবিকভাবেই চলতে লাগলো ।  বেঙ্গমীর মনে আজ অনেক সুখ ।  আজ সে বেঙ্গমার অনেক কাছাকাছি এসেছিলো ।  স্পর্শজনিত শিহরণে এখনও তার শরীর কেঁপে কেঁপে উঠছে ।  বেঙ্গমা একজন যথার্থ বীরপুঙ্গব বটে ।  সীমান্তের বেড়াজালের সে নিকুচি করে ।  প্রতিবাদী তৃণভোজী চতুষ্পদদের অবজ্ঞা করে সদম্ভে এগিয়ে এসে হাত ধরেছিলো বেঙ্গমীর ।  প্রেমাতাল বেঙ্গমী এই শুভমিলনের আয়োজন অনেক আগেই সেরে রেখেছিলো ।  বেঙ্গমা এবং তার নখবাহিনীকে আপ্যায়ন করতে অরণ্যের সবচেয়ে সুপেয় জলাশয়ের সুমিষ্ট মাছ উপহার দিয়েছে বোঝাই করে ।  এই সামান্য উপহারে সে সন্তুষ্ট হবে কী না তা নিয়ে অবশ্য যথেষ্ট কুন্ঠিত ছিলো ।  বেঙ্গমার ক্ষুধা যে অনেক বেশি !  সে তা প্রকাশও করেছে আরো কিছু উপহার দাবী করে ।  জলাশয়ের মৎসকূল ভোজনের জন্যে পর্যাপ্ত ,  কিন্তু তার অরণ্যানীর সবুজতা ক্রমশ বিলীন হয়ে আসার প্রেক্ষিতে সে পুরো জলাশয়টাই দাবী করে বসে ।  এত বড় উপঢৌকন দিতে বেঙ্গমীর কোন আপত্তি ছিলো না ,  শুধু নির্বোধ তৃণভোজীগুলো হাঙ্গামা না বাঁধালেই হয় ।  এরকম আবদার আসতে পারে এবং এর ফলশ্রূতিতে কী কী বিপত্তি হতে পারে তা নিয়ে পূর্ব পরিকল্পনা থাকায় এবং সে মোতাবেক অনুগত বাহিনী প্রস্তুত ছিলো বলে ব্যাপারটা খুব সহজেই নিস্পত্তি হয়ে যায় ।  অনুচরেরা অরণ্যের সকল বৃক্ষের পাতায় ,  বাকলে ,  কান্ডে পানিবন্টনের উপকারিতা লিখতে থাকে ।   - তুমি কি সন্তুষ্ট প্রিয়তম ? প্রেমাবেগে সুধোয় বেঙ্গমী ।  - তোমাকে কাছে পেতে আমার যে আরো অনেক প্রতিবন্ধকতা রয়ে গেছে এখনও !  আমি আরো চাই ।  বল দেবে না ?   - কী চাও বল ?  আমি সব প্রতিবন্ধকতাকে ঝেঁটিয়ে বিদেয় করব ।  - এইতো ভালো মেয়ে !  তুমি তো জানো ,  সৃষ্টিকর্তার অশেষ কৃপায় এবং তোমার সহযোগিতায় আমাদের বনের আধুনিকায়ন হয়েছে ,  সমৃদ্ধ হয়েছে অনেক ।  সীমান্ত রক্ষাকারী শ্বাপদদের দাঁত এবং নখ আরো ক্ষুরধার হয়েছে ।  আমাদের প্রধান রপ্তানীযোগ্য পণ্য মাকাল ফল তোমাদের দেশে রপ্তানী করে প্রাণীকুলকে নেশাবিষ্ট করা গেছে ।  তারা এখন নিজ অরণ্যের উৎপাদনশীলতাকে তোয়াক্কা না করে আমাদের সরবরাহকৃত মাকাল ফল খায় তিনবেলা ।  সেই ফলের ছিলকা টাঙিয়ে রাখে প্রাচীরপত্রের মত করে ।  আমাদের এখানকার প্রধান সঙগোষ্ঠী ব্যাঙেরা সেখানে নায়কের মর্যাদা পায় ।   - হ্যাঁ হ্যাঁ ঠিকই বলেছো ,  এখন সবাই ব্যাঙেদের ভাষা শিখে ফেলেছে ।  তাদের আচার আচরণও অনুকরণ করছে সুচারূভাবে ।  আর তোমাদের প্রেরিত ছিন্নবাকল সবাই পরিধান করছে শৈলীর প্রকাশ হিসেবে !  গদগদ কন্ঠে বেঙ্গমী বলে ।  - সবকিছুর জন্যে তোমাদের কাছে কৃতজ্ঞ ,  প্রিয়তমা !  তবে আমি আরো আরো কাছে আসতে চাই । কামজর্জরিত কন্ঠ বেঙ্গমার ।  তার মনমোহন রূপ দেখে বেঙ্গমীও যৌনকাতর হয় ।   - কী চাও তুমি বল ! কন্ঠটা আরো মাদকতাময় করার জন্যে সে প্রায় ফিসফিসিয়ে বলে ।   - শোনো ডার্লিং ,  তোমাদের অরণ্যে আগমন সহজ করার জন্যে আমাদের পরিবহন সুবিধা দিতে হবে ।  আমাদের যানবহনগুলো আগের চেয়ে ভারী হয়েছে ।  এখন তোমাদের সেই ছোট্ট গলিপথ দিয়ে প্রবেশ করতে বড়ই অসুবিধে হয় ।  জায়গাটা বাড়ানো যায় না ?  এতে অবশ্য তোমাদের অরণ্যের কিছু গাছপালা ধ্বংস হবে ,  তা সেজন্যে আমরা না হয় কিছু মাশুল দিয়ে দেবো ।   - না ,  না কী যে বলেন !  কোনরকম মাশুল দিতে হবে না ।  সেটা অভদ্রতা হবে । বেঙ্গমার শেষের কথাগুলিতে অনিচ্ছার ছাপ পেয়ে তড়িঘড়ি করে বলে বেঙ্গমীর সন্তুষ্টি বিধানে নিয়োজিত একজন উপদেষ্টা ।  বেঙ্গমা এবং বেঙ্গমী পরস্পরের দিকে চেয়ে মধুর হাসি দেয় ।  এসব কথাই ভাবছিলো সবচেয়ে বড়গাছের ডালে বসবাসকারী বেঙ্গমী ।  আবেগে কখনও তার চোখে জল আসছিলো ,  কখনও বিরহ বেদনায় সে ডাক ছেড়ে কাঁদছিলো ।  বেঙ্গমা যে আজো তার সাথে শুলো না !  কবে তার গর্ভে ধারণ করবে তাদের সন্তান ।  অবশ্য সামনে শুভদিন ।  তাদের আরো কাছাকাছি আসার সকল প্রক্রিয়া সম্পন্ন ।  এই সুখকল্পনায় মজে থেকে সে সুখনিদ্রার আশায় চোখ বোঁজে ।  রাতের এই সময়টা বন বেশ সরগরম থাকে ।  প্রতিবাদী গরু ,  নির্বোধ ছাগল ,  বিপ্লবী ঢোড়াসাপ ,  সবাই মিলে বিজাতীয় ভাষায় রচিত ওপাড় থেকে আসা ব্যাঙেদের বিনোদনময় প্রদর্শনীতে মত্ত থাকে ।  ভাষাটা তারা বেশ ভালো রপ্ত করে নিয়েছে ।  নিজেদের ভাষার সাথে কিছুটা ব্যাঙভাষা যোগ না করলে নিজেদের ঠাঁট বজায় থাকে না ।  তারা প্রেম ,  বন্ধুত্ব ,  যৌনতা সহ পারস্পরিক সবরকম ভাব বিনিময়ের সময় ঘ্যাঙর ঘ্যাঙ করবেই ।  নিজেদের জনপ্রিয়তার সুযোগে ভিন্নারণ্যের ব্যাঙগুলো অবাধে যৌনাচার চালিয়ে যাচ্ছে ।  এর ফলে বিভিন্নরকম শঙ্কর প্রজাতির উদ্ভব হচ্ছে ।  তবে নব শঙ্কর প্রজন্মটি ব্যাঙভাষাতে আরো বেশি দক্ষ ।  এটা নিয়ে বনের কিছু পশুপাখি আপত্তি তুললেও কেউ আমলে নেয় না কথাগুলো ।  তবে আজ সকালের পরিবেশটা ভিন্ন ।  দিনকয়েক আগে অরণ্যসীমান্তে একজন নিরীহ গরুকে সীমান্তে প্রহরারত শ্বাপদের দল নির্মমভাবে অত্যাচার করেছে ।  তার জননঅঙ্গে ধুতরাফুলের বিষ মাখিয়ে দিয়েছে ।  এরকম ঘটনা অবশ্য আকছারই ঘটছে ।  সমস্যা বাঁধালো কিছু বেঈমান ব্যাঙ সঙবাজী না করে এই ঘটনা অবলম্বনে একটি মর্মান্তিক এবং হৃদয়গ্রাহী নাটক মঞ্চস্থ করায় ।  সারা অরণ্যে ঢি ঢি পড়ে গেলো ।  তৃণভোজীরা খুরে শান দিতে লাগলো ,  ঢোড়া সাপেরা ফণা তোলার চেষ্টা করল ।  এতকিছুর দরকার পড়তো না ,  যদি না কিছু রাগী এবং ক্ষ্যাপা ষাড়ের দল শিং উঁচিয়ে জ্বালাময়ী বক্তব্য রাখতো ।  রাগী ষাড়েরা রক্তবর্ণ চোখে শিং উঁচিয়েই রাখে । তৃণভোজীরা খুর ঘষতে ঘষতে ক্লান্ত হয়ে যায় । ঢোড়াসাপেরা বিষদাঁত এবং ফণার অভাবে চরম মর্মযাতনায় ভুগতে থাকে ।  এমতাবস্থায় বেঙ্গমীর সুখনিদ্রা ভঙ্গ হয় ।  সে উৎকন্ঠিত হয়ে পড়ে মুহুর্মুহু শ্লোগানে ,  " মাকাল ফল ক্রয় এবং বিপনন বন্ধ করো ,  বন্ধ করো !  "  " ব্যাঙভাষার সঙচিত্র চলবে না ,  চলবে না " ছিঃ !  কী সব অসভ্য জানোয়ার ।  না জানি বেঙ্গমা কী ভাবছে !  সেধে কেউ এভাবে বন্ধুত্ব বিসর্জন দিতে পারে !  একটা ব্যবস্থা না নিলে চলছে না .  .  .  সন্ধ্যাবেলায় আবার জরুরী বৈঠকে বসে তারা ।  বেঙ্গমার মুখ থমথমে ।  বেঙ্গমী মরমে মরে যায় প্রায় !   - আমি খুব দুঃখিত প্রিয়তম তোমাকে অসময়ে ডাকার জন্যে ।  জানি খুব বিরক্ত হয়েছো ,  কিন্তু দেখছোইতো অবস্থা ।  উজবুকগুলো যা তান্ডব শুরু করেছে না !   - হু !  !  - আমার বিশ্বস্ত অনুচরেরা অবশ্য প্রজ্ঞাপন চালাতে যথেষ্ট প্রজ্ঞার পরিচয় দিয়েছে ।  তারা প্রচার করা শুরু করেছে সীমান্ত ঘটনায় উৎকন্ঠিত হবার কিছু নেই ।  - আমি সত্যিই খুব আশাহত ।   - তুমি কী আমাতে উপগত হবে না ?  আমি যে সেই মহাক্ষণের জন্যে অপেক্ষা করে আছি !   - এটা নিয়ে এত অস্থিরতার কিছু নেই প্রিয়তমা !  বয়সবৃদ্ধির সাথে সাথে আমার মাঝে যৌনতা সম্পর্কিত নতুন দার্শনিকবোধের উৎপত্তি ঘটেছে ।  এই যে তোমার সাথে আমার সরাসরি শারীরিক সম্পর্ক নেই ,  কিন্তু তাতে কী হয়েছে !  আমার প্রেরিত সঙব্যাঙেরা তোমার অরণ্যের সবার ওপর উপগত হচ্ছে ,  বংশবিস্তার করছে ।  এতেই আমি প্রায় অর্গাজমসুলভ আনন্দ পাই ।  আমার অরণ্যের মাকাল ফলেরা ওখানে গিয়ে বৃক্ষে পরিণত হচ্ছে ।  এতেও আমি আনন্দ পাই ।  - কিন্তু আমি যে আরো চাই !  - আচ্ছা ,  এই মুহূর্তে আমার পক্ষে যৌনকর্ম সম্পন্ন করার সময় নেই ।  তোমার জন্যে আমি বিশেষ একটি ব্যাঙের ব্যবস্থা করেছি ।  আশা করি সে তোমাকে অন্তত আগামী দুই বছর তৃপ্তি দিবে ।  বিশাল একটি গেছোব্যাঙ গছিয়ে দিয়ে কোনরকম ভালোবাসার সম্ভাষণ ব্যাতিরেকেই স্থানত্যাগ করে ব্যাঙ্গমা ।  গেছোব্যাঙটি একলাফে বেঙ্গমীর বাসস্থান - অরণ্যের উচ্চতম গাছটির মগডালে বসে অপেক্ষা করতে থাকে ।  বেঙ্গমীর চোখ ফেটে জল আসলেও সে বিশাল গেছোব্যাঙটির কাছে যায় ।  অভিজ্ঞ কামপটু ব্যাঙটি কিছুক্ষণ শৃঙ্গার করে বেঙ্গমীর যৌনেন্দ্রীয়কে সিক্ত করে তোলে ।  সেসময়ও উত্তাল শ্লোগান চলছিলো অরণ্যে ,  " মাকাল ফল ক্রয় এবং বিপনন বন্ধ করো ,  বন্ধ করো !  "  " ব্যাঙভাষার সঙচিত্র চলবে না ,  চলবে না " কামলীলায় বাধা পড়ায় বেঙ্গমী বিরক্ত হয় ।  পরক্ষণেই প্রফুল্ল হয় তার নিয়োজিত অনুচরের আনুষ্ঠানিক বক্তব্য প্রকাশ পেলে ।  " ধর্ষণ যখন অনিবার্য ,  তা উপভোগ করাই শ্রেয় "  । সব দ্বিধা ছুড়ে ফেলে বেঙ্গমী তার যোনী মেলে ধরে । 






ব্লগিংয়ে সাত বছর ,  অর্জন বিসর্জন এবং কিছু অনর্থক ব্লগরব্লগর -  দ্বিতীয় পর্ব


 প্রথম পর্ব ১৬ই ডিসেম্বর , ২০১০ ।  ইনসমনিয়াক গ্রুপের প্রথম গেট টুগেদার ।  রাত জাগা পক্ষীকূলের প্রায় সবারই তখন অফুরন্ত সময় এবং কর্মচাঞ্চল্য ব্লগিং করার ।  সারাদিন এর পোস্টে গিয়ে বিটলামি ,  তো অন্য পোস্টে গিয়ে গুরুগম্ভীর কমেন্ট ।  তর্ক - বিতর্ক ,  পচানি - চেচানি - ক্ষ্যাপানি ,  লেখালেখির কাঁটাছেড়া ,  বিশ্লেষণ সবই  চলছে পুরোদমে ।  ছন্নছাড়া ,  সদা উৎফুল্ল একটা গ্রুপ ।  বেশিরভাগই ছাত্র ,  আর ভেবু ছাড়া সবাই অবিবাহিত ।  সে এক মহা আনন্দের সময় ।  আমার আড্ডা পোস্টে কমেন্ট ১৬০০ হবার পর বাধ্য হয়ে কমেন্ট অপশন বন্ধ করে দেই ।  নতুন আড্ডা পোস্ট খুলি ,  সেখানেও দেখতে না দেখতে ১২০০ +  কমেন্ট ।  তখন সামুতে এখনকার মত ভাগ ভাগ করে কমেন্ট লোড হতো না ।  সব কমেন্ট একসাথে লোড হতো ।  আড্ডা পোস্ট ওপেন করতে গিয়ে কম্পিউটার হ্যাং হবার যোগাড় !  তো তেমনই এক আড্ডায় নির্ধারিত হলো ১৬ই ডিসেম্বর আমরা সবাই চারুকলার ছবির হাটে দেখা করবো ।  আমি যখন ঘর থেকে বেরুই ,  তখন কোনভাবেই কোন যানবহন পাচ্ছিলাম না ।  সব যাত্রীবোঝাই ,  জ্যামপ্যাকড ।  ভাবছিলাম যাওয়াটা বাতিল করবো কি না ।  শেষ পর্যন্ত কোনক্রমে একটা বাসে  উঠতে সক্ষম হলাম ।  সেই বাস আমাকে এমন এক গন্তব্যে নিয়ে গেলো ,  যা আমার জীবনের গতিপথই পাল্টে দিলো !  সে কথায় পরে আসছি ।  এখন আপাতত ইনসমনিয়াক ক্লাবের প্রতিষ্ঠা , গঠন , এবং কার্যবিবরণী পেশ  করা যাক ।  শব্দগুলো বেশ গুরুগম্ভীর এবং ভারিক্কি শোনাচ্ছে তাই না ?  হাহাহা !    গ্রেট ইনসমনিয়াক ক্লাব  ( আমাদের কোথাও কোনো শাখা নেই )  -  সাত বছর ব্লগে থাকার অভিজ্ঞতা থেকে দেখেছি ,  ব্লগে সবসময়ই একটা প্রাণোচ্ছল গ্রুপ থাকে ,  যারা ব্লগ দাপিয়ে বেড়ায় ।  তারা একে অপরের বন্ধু হয়ে যায় ,  তারপর কর্মজীবন বা বিবাহ প্রভৃতি কারণে ব্লগে আসা কমিয়ে দেয় ,  এবং একসময় তা পুরোপুরি বন্ধ হয়ে যায় ।  তবে ফেসবুক ,  ফোন বা অন্যান্য মাধ্যমে ঠিকই যোগাযোগ থাকে একে অপরের সাথে ।  ইনসমনিয়াক ক্লাব তেমনই একটা ব্যাচ ।  আমি নিরপেক্ষ দৃষ্টিতে দৃঢ়ভাবে দাবী করি ,  ইনসমনিয়াক ক্লাব ব্লগের ইতিহাসের সবচেয়ে বর্ণাঢ্য গ্রুপ ।  কবিতা ,  গল্প ,  সিনেমা রিভিউ ,  বুক রিভিউ ,  আড্ডা পোস্ট সবকিছু দিয়ে মাতিয়ে রাখতাম আমরা ।  একসময় নিজেদের মধ্যে একটা প্রবল টান অনুভব করলাম ।  আর সেই টানকে চিরস্থায়ী করার অভিপ্রায়ে ফেসবুকে একটা সিক্রেট গ্রুপ খুলে ফেললাম  " গ্রেট ইনসমনিয়াক ক্লাব  ( আমাদের কোথাও কোনো শাখা নেই )  "  এই নামে ।  প্রেসিডেন্ট হিসেবে নির্বাচিত হলেন নস্টালজিক ( গীতিকার শেখ রানা )  ।  ব্লগের আড্ডা পুনরস্থাপিত হলো ফেসবুকে ।  এরপর প্রেসিডেন্টের আহবানে বার কয়েক গেট টুগেদার ,  সেসব নিয়ে ব্লগে পোস্ট , বন্ধুত্ব ,  প্রেম পীরিতি ,  বিবাহ ,  ইত্যাদি ।  প্রেসিডেন্ট এবং ফার্স্টলেডি ( আহাদিল )  বর্তমানে প্রবাসে থাকায় ক্লাবের সভ্যরা অনেকটাই বিমর্ষ এবং নিস্প্রভ ।  তবুও জানি আমি এবং আমার মত অনেকেই পুরোনো পোস্টগুলো ঘেঁটে দেখে নস্টালজিক হয় । এই ক্লাবের সদস্য কারা ?  জানানোর জন্যে তিনটি লিংক দিচ্ছি , উৎসমুখে আসতে হলে .  .  .  ইনসোমনিয়াক ' স আড্ডা জ্বালিয়ে দাও  ,  পুড়িয়ে দাও   (   {  আড্ডা পোস্ট অব দ্যা গ্রেট ইনসমনিয়াক ক্লাব  }   ফ্রম হোয়্যার দ্য স্পিরিট কামস ?  ?  অগ্নিরক্তিম কমেন্ট  -  ০৭ ই ফেব্রুয়ারি ,  ২০০৯ রাত ১ : ৫৯comment by :  মেঘ বলেছেন :  সিগারেট খাইছি .  .  .  . যা যা আছে সব খাইছি .  .  . জাত যায় নাই ।  এখন বয়স হইছে প্রকাশ্যে খাই না ।  আপনারে কি বিড়ি মুখে স্মার্টলাগে ?  ?  লাগে না তো !  !  তাইলে ঐ মেয়েকে ওভারস্মার্ট বলার ও কোন কারণ নাই ।  নারী জাতিকে ৭১ এ ধর্ষণের হাত থেকে রক্ষা করতে পারেন নাই ।  এখনো পারেন না ।  সো তাদের সামাজিক রক্ষাকর্তা সাজার ,  বা তারা কোনটা করবে বা করবে না সে সিদ্ধান্তদাতা সাজবার চেষ্টা করবেন না । শাহবাগের মোড়ে ৯৭তে যখন ব্যাটা পিটাইছি কানের কাছে এসে বাজে মন্তব্য করার জন্য সেদিনও আপনারা আমাকে বলেছেন ওভারস্মার্ট ।  টাকার অভাবে যখন পাবলিক বাসে ঝুলে বাসায় ফিরছি ব্যাটাদের সাথে টেক্বা দিয়ে সেদিনও বলছেন ওভারস্মার্ট ।  আপনাদের এসব সমাজপতি সাজার ব্যর্থ চেষ্টার উপর আমি বরাবরই ছুঁড়ে দিয়েছি একমুখ ধোঁয়া ।  এখনো দেই ।  আল্লাহ আমাকে সব সময় দেখে রাখছে ।  আমার রক্ষাকর্তা আমি ই ।  পাবলিক বাসে ভীড়ের মাঝে গায়ে হাত দিছিলো ।  আমিও ভীড়ের মাঝে ক্ষুর ধরছি পেটের কোণায় সবার অজান্তেই ।  কানের কাছে মুখ নিয়া বলছি হাত সরা ,  জন্মের মতো খোজা কইরা দিমু ।  তারপর ক্ষুর দিয়া হাল্কা চাপ দিছি ।  এভাবে নিজেরে বাঁচাইছি ।  কেউ আগলায় নাই ।  আমি ওভারস্মার্ট হইলে তাই  -  আমি টাইফুন ,  আমি সিডর ,  আমারে রুখতে চায় ,  সে কোন কারিগর ?  ?   সামুর ইতিহাসে এটা নিঃসন্দেহে অন্যতম সেরা কমেন্ট হিসেবে বিবেচিত হবে ।  ব্লগার মেঘ ,  যিনি মূলত একজন কবি , নীলক্ষেত মোড়ে ধূমপায়ী তরুণী; এটাই কি ওভারস্মার্টনেসের নমুনা ?  এই পোস্টে উক্ত মন্তব্যটি করেন ।  তিনি সেইসব বিরলপ্রজ নারী ব্লগারদের একজন ,  যারা নিত্যনিয়ত ছাগুজাতীয় ব্লগারদের রীতিমত হেনস্থা করে ছাড়তেন !  অনেকেই মনে করতো যে তিনি আসলে ছেলে ।  হাহা !  ২০১৩ ' র পরে আর ইনাকে দেখা যায় নি ব্লগে ।  এরকম আরো অনেক অসাধারণ কমেন্ট পাবেন আগুন কমেন্ট সংকলন এই পোস্টে ।  আবার যদি মনে করেন যে কী দরকার এত সময় নিয়ে কমেন্ট করার !  কিছু টেমপ্লেট থাকলে ভালো হত ,  তারা ফিউশন ফাইভের পোস্ট না পড়ে কিংবা অল্প পড়ে কিভাবে সুন্দর মন্তব্য করবেন ?   ( নতুন ও কর্মজীবী ব্লগারদের জন্য পরামর্শ )  এই পোস্টটি পড়তে পারেন ।  তবে ধরা খাইলে কর্তৃপক্ষকে দায়ী করা যাবে না ।   কবিতা নিয়ে ধুন্ধুমার !   -  লাবণ্য প্রভা গল্পকার নামক একজন কবি ছিলেন ।  বেশ উচ্চমার্গের কবিতা লিখে ব্লগে এক ধরণের কাল্ট জনপ্রিয়তা পেয়েছিলেন ।  একদিন তিনি একটি কবিতা লিখলেন  "  কৃষ্ণ সর্পের পোঁদ ও পরমাঙ্কের ভাঁজ "  শিরোনামে ।  ব্যাস !  শুরু হয়ে গেলো কবিকে আক্রমণ ।  শিরোনাম দেখেই বিশিষ্ট  কাব্যপাঠক , অপাঠক ,  ঊণপাঠক সবাই তেলে বেগুনে জ্বলে উঠলেন ।  এ নিয়ে কবিকে কটাক্ষ করে আসতে লাগলো একের পর এক পোস্ট ।  অবশেষে তিনি তা ড্রাফট করে নেন ।   কি ,  নিরাশ হলেন ?  কবিতাটি পড়তে ইচ্ছে করছে খুব ?  কোন সমস্যা নেই ,  সামুর ডাইহার্ড ব্লগারেরা এসবের ব্যাকআপ নিতে ভুল করতেন  না সাধারণত ।  এখনকার ব্লগারেরা এ থেকে শিক্ষা নিতে পারেন ।  পড়ে নিন এখান থেকে শায়লা হকের ব্রা -  শায়লা হক ভারি সুন্দর কবিতা লেখেন ।  একটা ছিমছাম , পরিপাটি ,  স্নিগ্ধ আমেজ পাওয়া যায় তার কবিতায় । একদিন  তিনি লিখলেন পিওবার্টির সময়কে ধারণ করা একটি কবিতা ।  এখানেও বীর ব্লগারগণ শিরোনাম দেখেই ঝাঁপিয়ে পড়লেন ।  কবিতাটির নাম ছিলো  ' ব্রা '  ।  অবশেষে কবিতাটি মডারেশনের আওতায় নেয়া হয় অথবা তিনি নিজেই মুছে ফেলেন ।  সমস্যা নেই ,  এই কবিতারও ব্যাক আপ রয়েছে ।  শায়লা হকের ব্রা  ।  এটি নিয়ে দুষ্ট ব্লগাররা প্যারোডি করতে ছাড়ে নি । পড়ুন ,  শায়লা হকের -  ব্রা ,  মানুষের  - জাঙগিয়া আর অধম বিলালের  - প্যান্টি হাংরিয়ালিজম; প্রচণ্ড বৈদুতিক ছুতার - মলয় রায় চৌধুরি -  কেন আমি হারিয়ে যাইনি আমার মায়ের যোনিবর্ত্মেকেন আমি পিতার আত্মমৈথুনের পর তাঁ পেচেছাপে বয়ে যাইনিকেন আমি রজঃস্রাবে মিশে যাইনি শ্লেষ্মায়কী মনে হচ্ছে পাঠক ?  হাহা !  শকড ?  এই কবিতাটি নিয়ে কথা বলতে গেলে বিশাল একটা পোস্ট দিতে হবে ।  অত কথায় না যাই ।  মলয় রায় চৌধুরির এই কবিতাটি অশ্লীলতার দায়ে অভিযুক্ত হয়েছিলো ।  রীতিমত আদালত পর্যন্ত গড়িয়েছিলো ব্যাপারটা ।  সেই মলয় রায় আজো আছেন ,  বিস্মিত হবেন জেনে ,  এই ব্লগেই আছেন ।   তার ব্লগ ।  ব্লগার নৃপ - অনুপ এই কবিতাটি পোস্ট করেন সামুতে । এবং প্রচণ্ড সমালোচনার শিকার হন ।  কিছু বাদে কবিতাটির পক্ষেও যুক্তি আসতে থাকে ।  কবিতাটি এবং মন্তব্যগুলো পড়ে দেখতে পারেন ।  ভালো সময় কাটবে পড়ুন বিস্মৃতপ্রায় কিছু শব্দ ,  উক্তিগত পোস্টে  ' জাঝা ' র কথা বলেছিলাম ।  আজ এর সাথে আরো কিছু যোগ করা যাক ।  ধৈন্যা / ধনিয়া পাতা -  ধন্যবাদ শব্দের ব্লগীয় রূপ ।  ডিজিএম -  দূরে গিয়া মরেন । সিটিএন -   ( এইটা বেশ অশ্লীল হেহে !  )  এর অর্থ  * দার টাইম নাইআমরা বিজি আছি ,  আপ্নি একটু পরে আসেন -  গুরুত্বপূর্ণ কোন আলোচনায় কেউ অযথা নাক গলাতে এলে বলা হতো । বুকে আয় বাভুল !  -  বাভুল / বাবুল হলো বন্ধুর প্রতিশব্দ ।  কারো আগমনে খুশি হলে ব্লগাররা বলে থাকতেন ।  হাদু ট্রিটমেন্ট -  এইটা ভয়াবহ অশ্লীল ।  কইতে পারুম না !  নিজ দায়িত্বে জেনে নেন !  ঠেলা  -  পুরোনো কিন্তু ক্লাসিক কোন পোস্টে  ' ঠেলা '  কমেন্টটি করে সাম্প্রতিক মন্তব্যের লিস্টে এনে ব্লগারদের দৃষ্টি আকর্ষণ করার চমৎকার এক পদ্ধতি ।  হরিদাস পাল -   ব্লগে কেউ কোনরকম বড় বেকুবি করলে তাকে হরিদাস পাল বলা হতো ।  একটা কমন কমেন্ট ছিলো  " ব্লগ ভরিয়া গেলো হরিদাস পালে "  ।  এই নামটির উৎপত্তি কবি জ্যোতির্ময় নন্দীর একটি কবিতা থেকে , অই যে চশমাধারী ,  মারাত্মক সিরিয়াসচেহারাসুরত ,  যেন সারা দীন - দুনিয়ার যাবতীয়দায়ভার তারই বৃষ স্কন্ধে কেউ চাপিয়ে দিয়েছে;যেন সে পটল তুললে দুনিয়া এতিম হয়ে যাবে । কিন্তু অই চশমাধারী ,  মারাত্মক সিরিয়াসচেহারাসুরত ,  জানে না যে ওর মতো কত শত ‘ বালস্য বাল  /  হরিদাস পাল ’  পৃথিবীর - প্রকৃতিরপ্রগাঢ় প্রস্রাবের ফেনায় ভেসে গেছে …  …  .  .  । কেপি টেস্ট -  পুরো অর্থ কাঁঠালপাতা টেস্ট ।  ছাগু চিহ্নিত করতে খুবই সরল কিন্তু কার্যকরী একটি পন্থা ।  কেউ যদি স্বাধীনতা , মুক্তিযুদ্ধ ,  বঙ্গবন্ধু ,  রাজাকার , জামাত ইত্যাদি নিয়ে ত্যানা প্যাচানো শুরু করে ,  তাহলে তাকে বলবেন পাঁচটি রাজাকারের নাম বলতে ।  সে যদি গাঁইগুঁই করে ,  বা এড়িয়ে যায় ,  অথবা জামাতের বাছা বাছা রাজাকারদের নাম না বলে ,  তাহলে সে যে ছাগু এ ব্যাপারে নিঃসন্দেহ হওয়া যায় ।  এ - টিম কর্তৃক আবিষ্কৃত এই পদ্ধতির মডিফাইড ভার্শন চালু করে সিপিজি ।  সেটা এরকম ,  পাঁচটা রাজাকারের নাম বলেন ।  আমি একটা বলে দেই ,  শেখ হাসিনার বিয়াই ।  নেন এবার বাকিগুলা বলেন !  আস্তিক নাস্তিক দ্বন্দ্ব -  আমি যখন ব্লগে আসি ,  তখন নাস্তিকতা নিয়ে ব্যাপক চর্চা হতো ।  এমনটা এর আগে কোথাও দেখি নি ।  তাদের পোস্ট পড়ে প্রভাবিত হয়েছিলাম অনেকাংশেই ।  নতুন নতুন ভাবনার উদ্রেক হত মনে ।  তবে এ জাতীয় কোন পোস্টে কমেন্ট করতাম না সাধারণত ।  সেই সময়ে ,  যখন এত কোপাকুপির ভয় ছিলো না ,  তখন তাদের বেশিরভাগই ধীরে ধীরে উগ্র হয়ে ওঠেন ।  একজন ব্লগার তো একবার কোরান শরীফ এর মত একটা বই লেখার চ্যালেঞ্জ দিয়ে পোস্টই করে ফেলেছিলেন ।  এছাড়া মুহম্মদ ( সা ) কে পেডোফিলিক ,  ডাকাত ইত্যাদি বলে পোস্ট আসতো নিয়মিতই ।  বিশেষ ভাবে সংকট দানা বেঁধে উঠতো কোরবানির ঈদের সময় ।  নাস্তিকেরা এই উৎসবের অমানবিকতা তুলে ধরে পোস্ট দিতেন ,  আর আস্তিকেরা প্রতিপক্ষকে জিজ্ঞাসা করতেন তারা মাংস খাবেন কি না ।  যৌক্তিক প্রশ্ন ।  এ ব্যাপারে অবশ্য নাস্তিকেরা তেমন একটা ট্যাঁ ফোঁ করতেন না ,  অথবা এড়িয়ে যেতেন ।  কেউ কেউ আবার পোস্ট দিতো প্রাণীদের জবেহ করলে তারা কত কম কষ্টে ,  আরামে মৃত্যুবরণ করতো এ নিয়ে ।  কড়া আস্তিক ব্লগারদের মধ্যে নানারকম হাস্যকর ধারণা প্রচলিত ছিলো ।  তাদের মতে ,  নাস্তিকেরা সবাই হিন্দু ।  নইলে তারা শুধুমাত্র ইসলামকে নিয়ে পোস্ট দেন কেন ?   এছাড়াও বলা হতো নাস্তিকরা নাকি পেইড ব্লগার ,  ইহুদিদের চর ইত্যাদি ।  বলা হতো আরিফুর রহমান  ( মোস্ট ডিজগাস্টিং ব্লগার এভার ইন সামু )  এর আসল নাম নিতাই ভট্টাচার্য ,  তার ছবি নিয়ে পোস্টও এসেছিলো কতল করার আহবান জানিয়ে ।  তবে ওটা আসলেই তার ছবি কি না তার মিমাংসা হয় নি ,  আরো বলা হতো আসিফ মহিউদ্দিন হলেন হিন্দু ,  তার নাম বিদ্যুত কুমার ভৌমিক ,  আরো কত কী !  নাস্তিকদের প্রতি বিদ্বেষ বাড়তে থাকে ।  একসময় তা ভয়াবহ পর্যায়ে উপনীত হয় ।  কুৎসিত মানসিকতার কিছু ব্লগার নাস্তিকদের লাশ দাফন না করে রাস্তায় আবর্জনার মাঝে ফেলে রেখে শকুন ,  কুকুরের খাবার হিসেবে দান করার দাবী জানায় ।  নাস্তিকদের বাবা - মা কি সত্যিই তাদের আসল বাবা - মা এ ব্যাপারে কীভাবে শিওর হওয়া গেলো ,  তা নিয়ে পোস্টের পর পোস্ট ,  শুধুই ঘৃণার চাষাবাদ ,  ওহ !  ২০১১ ' র জুলাই আগস্টের দিকে আস্তিকবৃন্দ নতুন এক যুদ্ধনীতি ( হ্যাঁ ,  ব্লগটা তখন যুদ্ধক্ষেত্রই ছিলো )  প্রনয়ন করে ।  তা হলো ,  একের পর এক নিক খুলে সমানে গালাগালি করে যাওয়া ।  যত বেশি সম্ভব ,  যত কদর্য সম্ভব ।  পদ্ধতিটা যেমনই হোক ,  কিছুটা কাজ হয়েছিলো এতে ।  তবে প্রাথমিক সাফল্যে উদ্বেল হয়ে তারা আরো  বেশি কিছু চেয়ে ফেলেন ।  যে কোন রকম যৌক্তিক নাস্তিক পোস্টও ব্যান করার দাবী জানান ।  এতটা অবশ্য দেন নি মডারেটররা ।  অবশেষে .  .  . দেশে এলো চাপাতি ,  ঝরলো রক্ত ,  গেলো প্রাণ ।  ২০১৩ তে নিহত রাজীব হায়দার ওরফে থাবা বাবাকে টার্গেট করে একটা পোস্ট এসেছিলো উগ্র ডানপন্থী ব্লগ সাইট সোনার বাঙলা ব্লগে ।  ব্লগটি নিষিদ্ধ হয় ।  আর সামুতেও নাস্তিকদের আনাগোনা কমতে থাকে ।  অনেক জাঁহাবাজ নাস্তিককে দেখেছি সব পোস্ট  মুছে হারিয়ে গিয়েছে ।  যাক গে !  এখন আস্তিক এবং নাস্তিক উভয়পক্ষের জন্যে অতি দরকারী দুটি সংকলন পোস্টের লিংক দেবো ।  নাস্তানাবুদ নাস্তিকতা  :  নাস্তিকতার অসারতা প্রমাণকারী ব্লগ পোষ্ট সঙ্কলন বাংলা ব্লগ ' স্ফেয়ারে মুক্ত ' চিন্তার গুরুত্বপূর্ণ লেখা / পোস্ট / ব্লগ সংগ্রহের উদ্যোগঃ সচেতন সকলে ' র অংশগ্রহন কাম্য  …  বিনোদনমূলক ব্লগ এবং ব্লগারগণ  - সামুতে বিনোদনের অভাব কখনই ছিলো না ।  তবে সেই সোনালী দিন কি আর ফিরে আসবে ,  যখন গুরুকবি মেহদী রেগেমেগে  " ইন্টারনেটে নায়িকা ডেকে এনে রিকশাঅলাদের দ্বারা সংঘটিত ধর্ষণ নিয়ে কবিতা লিখতেন ?  "  ,  অথবা এম ডি জাকারিয়া বস কম্পিউটারকে নিয়ে গভীরভাবে ভাবতে বলতেন !  অতটা নেই ,  তবে একদমই যে কেউ নেই তা নয় ।  শুরু করছি নবযুগের মেহদীকে নিয়ে , পরিবেশ বন্ধু -  আপনি কি জানেন ,  ২০১৩ সালের ২৯শে জুলাইয়ে কী ভয়াবহ এক ঘটনা ঘটতে যাচ্ছিলো সামুতে ?  বিশিষ্ট কবি ,  সম্পাদক ,  গাতক ,  রহস্য গল্পকার এবং ঔপন্যাসিক ব্লগার পরিবেশ বন্ধুর একটি পোস্ট সরিয়ে নেবার কারণে তিনি তার ল্যাবের কম্পিউটার ইঞ্জিনিয়ারদের দিয়ে সামুকে ধ্বংস করে দেবার হুমকি দিয়েছিলেন ।  ব্লগারদের ভীত অনুরোধে অবশেষে তিনি হুমকি প্রত্যাহার করে নেন ।  রক্ষা পায় সামু ।  সেই পোস্টের কনটেন্ট এডিট করে কবিতা আর নিজের পরিচয় দিয়ে রেখেছেন কবি ।  তাতে কী !  মন্তব্যগুলো অবশ্যপাঠ্য ।  আমি কবি শুধুই ছবি  ।  ।  হাবিব মহাজনের ধ্রুপদী পোস্ট - আপনি কি জানেন ,   " যৌনাকাঙ্খাই অসহনীয় মাথাব্যথার কারন "  ?  জ্বী ইহা রিসার্চে প্রমাণিত ।  অন্তত হাবিব মহাজন তাই বলেন ।  তাই মাথাব্যথা হলে ভুলেও প্যরাসিটামল খাবেন না ,  সেক্স কমে যাবে !  অত্যন্ত গুরুত্বপূর্ণ এই পোস্টে দুষ্ট ব্লগাররা নানাবিধ রসময় কমেন্টে পোস্টটিকে সিক্ত ,  ফলশ্রূতিতে অন্য অনেক ক্লাসিক পোস্টের মত এটাও ড্রাফট করে ফেলেন লেখক ।  তবে এটার মন্তব্য সহ ব্যাকআপ নিতে ভোলেন নি ব্লগার জ্ঞানপাপী ।   না পড়লে মিস ।   তোমরা সকলে কম্প্উটার নিয়ে চিন্তা কর  ।  -   " কম্প্উটার একটি বিশ্বয় জনক সৃষ্টি  ।  এ নিয়ে মোটেই চিন্তা করা জায় না  ।  মাঝে মাঝে চিন্তা করে আমি একদম ক্লান্ত হইয়া যাই  ।  এখন আমি কি যে করি  ,  ভেবে পাচ্ছি না  ।  কম্প্উটার একটি অত্যাধুনিক যন্ত্র  ।  এর যে কত ক্ষমতা তা চিন্তার বিষয়  ।  তোমরা সকলে কম্প্উটার নিয়ে চিন্তা কর  "   বিশিষ্ট চিন্তাশীল ব্লগার এম ডি জাকারিয়া বসের অমর পোস্ট ।  কী অমূল্য এক উপদেশ উপহার দিয়েছেন তিনি ,  ভাবতে গেলেই মাথা নুইয়ে আসে ।  চিন্তা করতে গেলে মাথা হ্যাং হয়ে যায় ।  তাড় ছিড়ে যায় ।  আপনিও কম্পিউটার নিয়ে ভাবতে শুরু করে দিন !   এখানে অবশ্য একটা ফ্যাকড়া আছে ।  পোস্টদাতা এম ডি জাকারিয়া একটি ব্যবসা প্রতিষ্ঠানের কর্ণধার ।  তাকে নিয়ে মজা করার জন্যে তার অধীনস্ত কেউ নাকি এমন ক্লাসিক পোস্টগুলি লিখতেন ।  সে যাই হোক ,  আমাদের জ্ঞান পেলেই হলো !  জাকারিয়া স্যারের সব পোস্ট ,  উইথ কমেন্টস ।  বাংলার অহংকার -   একজন মানুষ ঠিক কতটা প্রতিভাধর হতে পারে ?  আইনাস্টাইন বলেছেন মানুষের মূর্খামি অসীম ।  তিনি বলেন নি মানুষের প্রতিভাও অসীম হতে পারে ।  কীভাবে বলবেন ?  তিনি তো আর সাঃ উঃ জাঃ মোহাম্মদ মোর্শেদুল কুতুব চৌধুরী মজনু স্যারকে দেখে যান নি !  তার প্রতিভার পূর্ণ বিবরণ এখানে । অপি আক্তার -  পৃথিবী অদ্ভুত ।  এখানে নানারকম ঘটনা ঘটে ,  যে সবের কোন ব্যাখ্যা পাওয়া যায় না ।  অদ্ভুত এই গ্রহের মানুষেরাও ।  অদ্ভুত এই ব্লগ ।  নইলে কি ২০০৯ এ দেয়া দুই লাইনের একটি পোস্টে হাজার দুয়েক কমেন্ট আসে ?  এবং এখনও কমেন্ট আসছেই ।  খুব জানার ইচ্ছা কে এই অপি আক্তার ।  কিন্তু তা রহস্যই থেকে গেলো !  গত পোস্টে এর নাম না দেয়ায় অনেকেই গোস্বা করেছেন ।  এবার আর সে ভুল করছি না ।  সবাইকে শুভেচ্ছা নিক ম্যালফাংশন -   মাল্টিনিক চালাতে গেলে খুব সাবধান ।  নইলে অবস্থা হবে এই লোকের মত জটিল প্রশ্নের সহজ উত্তর -   -  আরো একটি দুই লাইনের পোস্ট ।  ইকরাম উল হক নামক একজন ব্যক্তি সরল মনে জানতে চাইলেন ফেসবুকে কীভাবে একাউন্ট খুলতে হয় ।  ফলাফল ?  দেখুন এর পরিণতি ।  সামুর ব্লগারদের রসবোধ অসাধারণ ,  সন্দেহ নেই ।  পেটে ড্রাই জিন ব্লগে হাই জ্বীন !  -   জ্বীন নিয়ে নানারকম মতভেদ আছে ।  কেউ বিশ্বাস করেন ,  কেউ করেন না ।  কেউ জ্বীন দেখার জন্যে পীর ধরেন ,  কেউ ল্যাবরেটরিতে গবেষণা করেন ,  কেউ ধর্মগ্রন্থ ঘাঁটেন ।  কতরকম তত্ত্ব ,  কত তর্ক !  আদতে ব্যাপারটা যে এত সরল ,  তা ইয়াজিদ সিকান্দার পোস্ট না দিলে জানাই যেতো না !  কী ,  জানতে চান ?  পড়ুন জ্বিনের অস্তিত্বের পক্ষে বৈজ্ঞানিক ব্যাখ্যা ।  এবং কন্যার বুকের সমুদ্রে অবগাহন -  শুরু করেছিলাম ২০১০ এর ১৬ই ডিসেম্বরে ইনসমনিয়াক ক্লাবের গেট টুগেদারের কথা দিয়ে ।  আরো একটু পেছনে যাই ,  একদিন ফেসবুকে মায়া মায়া চেহারার টিকালো নাকের এক তরুণী ফ্রেন্ড রিকুয়েস্ট পাঠাল ।  আমার মনের মধ্যে উড়ূউড়ু ভাব সৃষ্টি হলো ।  কিন্তু যে কেউ চাইলেই কি আর ফ্রেন্ড রিকুয়েস্ট এক্সেপ্ট করবো নাকি হ্যাঁ ?  হুহু ,  অত সস্তা না ।  মনের দুঃখ চাপা দিয়ে রিকুয়েস্ট ইগনর করে দিলাম ।  কিছুক্ষণ পর মেয়েটি মেসেজ পাঠালো ,   " স্যরি আপনি আমাকে চিনতে পারেন নি বোধ হয় ।   আমি ব্লগার সমুদ্রকন্যা "  ।  ওহ তাই !  খুশি মনে রিকুয়েস্ট এক্সেপ্ট করলাম ।  ব্লগে অবশ্য তার সাথে তেমন ইন্টারএ্যাকশন ছিলো না ।  দুজনের লেখালেখির জগৎ ছিলো দুরকম ।  পরবর্তীতে আমরা একে অপরের দ্বারা প্রভাবিত হয়ে বদলে গিয়েছি অনেক ।  কাছাকাছি এসেছি । ও ,  হ্যাঁ গেট টুগেদারের কথা বলছিলাম ।  সেদিনটা মনে রাখার মতই ছিলো ।  ছবির হাটের আড্ডা ,  বইমেলায় ঘোরাঘুরি ,  বই কেনা ,  এবং অবশেষে হোটেল মৃগয়ায় ভরপেট ভোজন ।  সেদিন যারা এসেছিলো তাদের সবার সাথেই আগে দেখা হয়েছিলো ,  শুধু একজন বাদে ।  তিনি হলেন সমুদ্রকন্যা ওরফে তিথি ।  হলুদ শাড়ী পরে এসেছিলেন ।  আমার সাথে কিঞ্চিৎ বাক্যালাপ হয়েছিলো ।  বেশ আদুরে ,  মিষ্টি করে কথা বলে সে ।  ২১শে ফেব্রুয়ারি ২০১১ ।  রাত ১২টার দিকে একটা ফোন এলো ।  অপরিচিত নাম্বার থেকে ।  মেয়েকণ্ঠ ।  আমি তো খুশিতে ডগমগ !  অল্প সময়ের মধ্যেই নানারকম সুখকল্পনায় মজে গেলাম ।  কে হতে পারে ?  আমার লেখার কোন ভক্ত (  !  )  ?  মুগ্ধ পাঠক ?  সিক্রেট এ্যাডমায়ারার ?  কী বলবে সে ?  আমার লেখা পড়ে প্রেমে মজে গেছে ?  সিঙ্গল যুবকের টিপিক্যাল ভাবনা আর কী !   সে  ততক্ষণে নাম না বলে আমাকে অনুমান করতে বলার মেয়েলী  খেলাটা উপভোগ করছে ।  অবশেষে সে তার নাম বললো ।  তিথি ।  সমুদ্রকন্যা ।  আর আমি কী বলবো ভেবে না পেয়ে লম্বা এক সালাম দিলাম । আসসালামুআলাইকুম  ( বিয়ান সাব )  !  শুনলাম সোহানের কাছ থেকে আমার নম্বর নিয়ে ফোন করেছে ।  না ,  কোন প্রেম - ট্রেম না ,  খাঁটি করুণ বাস্তবতা ।  কাজ খুঁজে পাচ্ছিলো না বলে কথা বলার জন্যে কাউকে বেছে নেয়া আর কী ।  ইয়ার্কি নাকি !  আমি হালকা পাতলা টাংকি মারা শুরু করলাম ।  আলাপ বেশ ভালোই জমে গেলো ।  একসময় আমরা একে অপরকে তুমি করে বলা শুরু করলাম ।  মানুষের মন অদ্ভুত ।  সম্পর্কগুলো অদ্ভুত ।  কীভাবে যে সৃষ্টি হয় তার থৈ পাওয়া যায় না ।  তখন কি ছাই জানতাম যে আমার ঘরের ঘুলঘুলি দিয়ে সতর্ক চোখে পরখ করছে তীরন্দাজ কিউপিড !  অবশেষে তীরবিদ্ধ হলাম ।  ঘটনাগুলো এত দ্রুত ঘটেছিলো যে এখনও মনে পড়লে অবাক লাগে ।  পরদিন মিরপুর দুইয়ের এক রেস্তোরায় আমাদের প্রথম ডেটিং ।  আমার স্মৃতিশক্তি খুব একটু ভালো না ।  কিন্তু সেদিনের সবকিছু মনে আছে ।  তার লাজনম্র চাহনি ,  সসংকোচে হাত ধরে বিব্রত হাসি ,  রিকশার বদৌলতে প্রাপ্ত ঘনিষ্ঠতা .  .  . সব ।  শুধু মনে নেই রেস্টুরেন্টের নামটা আর কত টাকা বিল এসেছিলো !  এরপর আর কী ,  দুজনেই পোড় খাওয়া মানুষ ,  টিনএজ সুলভ লাজ ,  সম্পর্কের ধীর পরিক্রমা সব স্কিপ করে দ্রুতই সম্পর্কের নাগরদোলায় চড়ে বসলাম ।  দিনগুলো কাটছিলো থরোথরো আবেগে মথিত হয়ে ,  ভয়ানক ঝুঁকিপূর্ণ রোলার কোস্টারে চড়ে ।  ছিলো নানা চড়াই উৎরাই ।  সে কথা এখন থাক ।  একটা ব্যাপার বেশ মজার ,  আমাদের সম্পর্কের বিশেষ মুহূর্তগুলোর সাথে বিশেষ বিশেষ দিন জড়িত আছে ।  যেমন ,  ১৬ই ডিসেম্বরে প্রথম দেখা ,  ২১শে ফেব্রুয়ারিতে প্রথম ফোনে কথা এবং প্রেমের সূচনা ,  আর পহেলা বৈশাখে .  .  . হাহা ,  মতিকণ্ঠের ভাষায় বলতে হয়  " কিছু কথা থাক না গুপন !  "  ।  চেয়েছিলাম বিয়েটাও করে ফেলবো এক বিশেষ দিনে ।  ১৬ই ডিসেম্বরে ।  অভিভাবকেরা অবশ্য এই আবদারে কর্ণপাত করেন নি ।  শেষতক বিয়ে হলো ১২ ' এর ১২ই জানুয়ারি ।    হ্যাঁ ,  আজ আমাদের এ্যানিভার্সারি ।  দেখতে দেখতে চারটি বছর কেটে গেলো ।  এই সময়ের মধ্যে তার খবরদারিতে ভাতে আলগা লবণ নেয়া ছেড়েছি ,  রাতে ঘুমোনোর আগে দাঁতব্রাশ করি এখন ।  খাওয়া শেষ হলে প্লেটটা ধুয়ে রান্নাঘরে রেখে আসি ।  আর তেমন কী !  খুব বদলাই নি ।  আমার লেখার সবচেয়ে বড় সমালোচক সে ।  খুব কাঠখোট্টা নম্বরিং করে !  বিয়ে করে এই এক সুবিধে হয়েছে ।  হাতের কাছেই একজন বিদগ্ধ পাঠক ,  যার সাথে লেখা নিয়ে আলোচনা করা যায় ।  আমার অনেক গল্পের কাঠামো ঠিকঠাক দাঁড় করাতে তার পরামর্শ আমার কাজে লেগেছে ।  ব্লগিংয়ের মাধ্যমেই আমাদের পরিচয় ,  আমি চালিয়ে যাচ্ছি এখনও ।  কিন্তু চাকুরি ,  বাচ্চা সামলিয়ে সে পারছে না ।  এ ব্যাপারটা ভারাক্রান্ত করে আমাকে ।  আমাদের বিয়ের আগে আগে সে লেখালেখি চালাচ্ছিলো দুর্দান্ত গতিতে । নিজেকে ভাঙছিলো ক্রমশ ।  চর্চাটা বজায় রাখলে আরো কত ভালো ভালো লেখা উপহার পেতাম তার কাছ থেকে !  আশা করি সে সময় আবার ফিরে পাবে সে ।  একটু গুছিয়ে নিয়ে ।  আমার ব্লগে তার প্রথম কমেন্টটা মনে আছে এখনো ।  আমার একটি ফানপোস্টে সে মন্তব্য করেছিলো ,  সমুদ্র কন্যা বলেছেন :  ১২ ই অক্টোবর ,  ২০০৯ বিকাল ৩ : ৩৮লেখক বলেছেন :  হাইসেননা ।  ঘটনা সিরিয়াস ।  সেই ফেব্রুয়ারিতে যেই অবস্থা ছিলো ,  এখনও সেই অবস্থাই আছে  ( তাইলেতো ভাই আপনার রিকভার করার চান্স আছে ।  নইলে তো অক্টোবরে আইসা আরো বাড়ার কথা । ১৮ ই নভেম্বর ,  ২০০৯ দুপুর ১ : ৪৮০লেখক বলেছেন :  নভেম্বরে অবস্থার আরো অবনতি হৈসে গো আফা ।  দুআ রাইখ্যেন !  হাহা !  আফা ,  আপনি তাপনি ,  দুআ । শিরোনামে উল্লেখ করেছিলাম ব্লগ থেকে অর্জন এবং বিসর্জনের কথা ।  লেখালেখি করে অনেক শুভানুধ্যায়ী পেয়েছি ,  বইও বের হয়েছে ব্লগে লেখার সুবাদেই ।  পেয়েছি তিথিকে ।  আর সে আমাকে উপহার দিয়েছে দুই দেবশিশু মিতিন আর রুহিন ।  লোকে বলে , ভার্চুয়াল জগতে ডুবে থাকলে রিয়াল লাইফের সাথে সম্পৃক্ত সূতোটি কেটে যায় ।  মানুষ বাস্তবতাবিমুখ হয়ে যায় ।  আমি সৌভাগ্যবান ,  ভার্চুয়াল লাইফ থেকেই পেলাম সংসার , সন্তান ।  আমি একা না ,  লিস্টে আরো বেশ কজন আছে ।  যেমন ,  আকাশ অম্বর এবং সাদা কালো ধূসরউদাসী স্বপ্ন এবং ফারা তন্বীজিকসেস এবং অগ্নিলাত্রাতুল এবং কি নাম দিবনস্টালজিক এবং আহাদিলসবাই ইয়ে করে বিয়ে করে সুখেই আছেন । অতঃপর ,  তুমি কীভাবে ব্লগের নেয়ামত অস্বীকার করিবে ? 
                            
                    




শরব্য সমীকরণ

 যেখানে আমার জন্যে কোন অরণ্য নেই ,  সবুজ নেই ,  লাজুক কিশোরীর চাহনি নেই ,  সেই কংক্রিটাক্রান্ত মেদবহুল শহরে আমি থাকবো না ।  আমার জন্যে হাত বাড়িয়ে আছে কেরোসিনের সলতের মৃদু আগুনে ডুবে থাকা গ্রামরাত্তির ,  আদুরে শিশুর মত পাশ ফিরছে ঝিঝিডাকা তুমুল নিস্তব্ধতা বাঁশবাগানের পৌরাণিক প্রেতাত্মাদের আহবানে ,  খেলাচ্ছলে ।  এই শীতেই যাবতীয় শহুরে সুঘ্রাণ ত্যাগ করে ভাঁপা পিঠা আর সোঁদামাটির গন্ধ নিতে কয়েকদিনের জন্যে হলেও ফিরে যাবো গ্রামে ,  অথবা অরণ্যে ।  আমি বড্ড তৃষ্ণার্ত ।  ঢোকঢোক করে পান করব সবুজ পানীয় জোনাক পোকাদের আপ্যায়নে .  .  .   এটুকু লিখে আমার সিগারেটের পিপাসা পেলো ।  ছয়টা বেনসন মজুদ আছে আমার ড্রয়ারে ।  রাত্রি জাগার জ্বালানী হিসেবে ।  আয়েশ করে একটি ধরাতে গিয়ে দেখি ,  সিগারেট ছটা ঠিকঠিক থাকলেও ম্যাচের কাঠি মাত্র দুটো ।  ধুশ শালা !  দুটো ম্যাচের কাঠি দিয়ে ছটা সিগারেট ধরাবো কীভাবে !  ম্যাচে তো অন্তত হলেও দশটা কাঠি থাকার কথা ।  গেলো কই ?  এত রাত্তিরে ম্যাচ কিনতে যাই বা কোথায় !  বাড়িঅলা হারামজাদা তো কলাপসিবল গেট লাগিয়ে দিয়েছে ।  আর আমিও নিয়ম মেনে ঠিক এগারটার মধ্যেই বাসায় এসেছি ।  এখন ম্যাচের দরকারটা খুব জরুরী ।  আমার শ্বাসনালী পুড়ে ছাই হোক ,  আজকের ধুম্রউদযাপন আমার জন্যে ক্যান্সারের উপলক্ষ্য হোক ,  ম্যাচ যেভাবেই হোক যোগাড় করতেই হবে ।  বাড়িঅলাকে কাকুতি - মিনতি করে দেখবো নাকি ,  হঠাৎ ফোন পেয়ে মরণাপন্ন কোন নিকটাত্মীয়কে রক্ত দিতে হবে বলে ?  কিন্তু বাসায় ঢোকার সময় মাসের মাঝামাঝিতেও ভাড়া না দেয়ার ব্যাপারটা কটাক্ষ করে উল্লেখ করায় সে সাহস হয় না ।  অবশ্য এখানে আরো একটা ব্যাপার বিবেচ্য ,  আমার এক বন্ধুর স্ত্রীর অবস্থা মরমর ।  তাকে রক্ত দিতে হতে পারে আজকালের মধ্যেই যেকোন সময় ।  এই মুহূর্তে শালা একটা ফোন দিয়ে যদি জানাতো যে তার বউয়ের এই মরে কী সেই মরে অবস্থা তাহলে এক ঢিলে দুই পাখি মারা যেতো ।  মরণাপন্ন রোগীর কথাটা জোরগলায় বাড়িঅলাকে বলতে পারতাম ।  সমস্যা হল ,  এখন মিথ্যে বলতে গেলেও কন্ঠে সে জোর আসবে না ।  ধূর্ত বাড়িঅলা ঠিকই ধরে ফেলবে ।  মানবিকতাকে হাওয়াই মিঠাই বানিয়ে খেয়ে ফেলেছে হারামীগুলো ।  যাইহোক ,  এগুলো পরে ভাবা যাবে ।  এখন দেখি ,  বর্তমানের অনুপাস্থনযোগ্য সংকটাবস্থার কোন সুরাহা করা যায় কী না ।  রান্নাঘরে গিয়ে দেখা যেতে পারে ।  হয়তোবা বুয়া রান্না করতে গিয়ে গ্যাসের চুলার পাশে ম্যাচবক্স ফেলে রেখে গেছে দুয়েকটা উদ্বৃর্ত কাঠি সহ ।  বেশ টেনশনের ব্যাপার ।  যদি না থাকে তো রাতটাই মাটি হবে ।  এর চেয়ে যা আছে তা দিয়েই রাততাড়িত কাব্যময় সময়টা উপভোগ করি আপাতত ।  আমি একটা সিগারেট ধরালাম ।  বাকি থাকলো পাঁচটি সিগারেট এবং একটি ম্যাচের কাঠি ।  ব্যাপারটা অবশ্য এভাবেও সমাধান করা যায় ,  একটা সিগারেট দিয়ে আরেকটি ধরিয়ে দ্রুত শেষ করে ফেলা ।  কিন্তু এভাবে সিগারেট শেষ হবে ,  রাত শেষ হবে না ।  একটা সবুজ রাত অনেকদিন পরে এলো আমার কাছে জলপ্রপাতের মত ভাসিয়ে নিতে ।  এই রাতটাকে কোনভাবেই অবজ্ঞা করতে পারি না আমি অর্থলোভী বাড়িঅলার রক্তচক্ষু বা বুয়ার অপচয়কৃত দিয়াশলাই কাঠির কথা ভেবে ।  ফিরে যাই সবুজের আবাহনে ।  আমার বুয়াটা বড় ভালো ।  তার সাথে প্রকৃতির গন্ধ মিশে আছে ।  তার কথায় কোন কৃত্রিমতা নেই ।  তাকে নিয়ে কয়েকলাইন লেখাই যায় ,  অবশ্যই পূর্বলিখিত লাইনগুলোর সাথে ধারাবাহিকতা বজায় রেখে .  .  . 
  " প্রস্তরাচার্য শহরের পাঠ্যসূচী ছিড়ে ফেলে আমি যাবো প্রৌঢ় গ্রামাণ্বিতার গ্রামোফোন রেকর্ড শুনতে ।  সেই কলের গান ,  যা আজ বিস্মৃত এই প্রাযুক্তিক শহরে ,  পুরোনো অভিজাত বাড়িগুলোতে খুঁজলে হয়তো অকেজো স্মৃতিস্মারক হিসেবে পাওয়া যাবে ।  তবে আমার মনে হয় ,  কলের গান ,  বায়োস্কোপ ,  এইসব ভুলে যাওয়া সুরকৌশল শুধুমাত্র গ্রামে বা অরণ্যেই মানায় ।  যা কিছু হারিয়ে যায় সময়ের করাল গ্রাসে বা সন্ত্রাসে ,  সবকিছুই থেকে যায় সবুজের মায়াদর্পণে ।  আমি জানি এই দর্পণ সবার জন্যে উন্মুক্ত না ।  কেউ কেউ সেখানে গেলে দেখবে পারাখসা আয়নায় আবছা আকৃতি অথবা কেউ দেখবে নিজের সুস্পষ্ট শাহরিক বিভৎস প্রতিবিম্ব ।  আমি জানি আমাকে ফিরিয়ে দেবে না সেই আয়না ,  কারণ আমি প্রকৃত স্বত্ত্বাধিকারী কর্তৃকই আমন্ত্রিত হয়েছি প্রকৃতিতে ।  আমার গৃহপরিচারিকা ,  যার রঙটি সবুজ এবং গন্ধটি সুফলা সরিষাক্ষেতের মত ,  সে আমাকে সহৃদয় আমন্ত্রণ জানিয়েছে তার গ্রামে যেতে , 
 " ভাইজান ,  এতদিন তো শুধু ডিমের ছালুন বানাইয়া খাওয়াইছি ,  এইবার শীতে আমগো গেরামে আইসেন ,  দেখবেন ,  কতরকম পিঠা ,  আর পুকুরের তাজা মাছ ,  আফনেরা তো কী ফরমালিন না কী সদাই কইরা আনেন ,  গঞ্জে বিক্রী দেওনের আগেই আপনারে তাজা ফুলকপি আর টমেটো দিয়া সরপুটি খাওয়ামু ,  খাইয়া কইবেন কী স্বোয়াদ .  .  .  "   ধুরো !  একটা কাব্যত্তীর্ণ সিগারেটের শেষাংশে আমাকে সমস্ত সম্ভ্যাব্যতার নেতিবাচকতাকে অগ্রাহ্য করে রান্নাঘরে যেতেই হয় । 
 নাহ !  ঢেপসী মাগীটা কোনো ম্যাচের কাঠি অব্যবহৃত রাখে নাই ।  ওর  " তুমি যাবে ভাই ,  যাবে মোর গাঁয় "  মার্কা আহবান ,  ক্লিশে ।  এইসব বিবর্ণ পল্লীপঙ্কতির নিটোল দেহের ওপর আমি উপগত হই !  চাইরটা সিগারেট আর একটা ম্যাচের কাঠি বাকি ।  আগুন জ্বালানো বাকি ।  আমি আগুন জ্বালাইতে চাই এই নষ্ট শহরের যাবতীয় জৈবিক সম্ভোগের পশ্চাদ্দেশে ।  আমি আগুন জ্বালায়া দেখতে চাই গহীন অরণ্যে লুকায়া থাকা গিরগিটির রঙ ,  পাখির কলতান ,  সবুজমুখর ছুটির দিন ,  ভাঁপা পিঠার নেশাতুর ধোঁয়া ।  কিন্তু ঝুলন্ত স্তনের ঐ মাগী আমার জন্যে কোন পথসংকেত অথবা সম্ভোগইশারা কোনটাই রাইখা যায় নাই ।  তার বয়স পঞ্চান্ন ,  আমার বয়স পঁচিশ ,  আর রাত্রি কেবল যৌবনে প্রবেশ করছে ।  এইডা কিছু হইলো ! 
 সিগারেট বাকি চারটা ।  ম্যাচের কাঠি একটা ।  আর রাত .  .  .  সে তার অনিঃশ্বেষ যৌনজোছনা আর সিডাক্টিভ আঁধার নিয়ে আমাকে কামরাবন্দী করে রেখেছে ।  আমাকে কামড় দিচ্ছে তার সূতীক্ষ্ণ চোয়াল ,  ভ্যাম্পায়ারের মত ।  আই এ্যাম গেটিং এ্যারাউজড !  কিন্তু বিগতযৌবনা সবিতাবুয়ারে ভাইবা মাস্টারবেশন কইরা আমি আমার মূল্যবান স্পার্ম নষ্ট করতে চাই না ।  স্পার্ম জিনিসটা এ্যাকচুয়ালি অনেকসময় চরমভাবে মিসইউজড হয় ।  যেমন ধরেন আমার বন্ধুর বউয়ের কথা ।  ঐ হাউয়ার পুতে পুরুষানুক্রম বজায় রাখতে গিয়া বউরে গর্ভবতী বানায়া ফালাইলো ।  এখন চোদনের মজা বুঝতাছে ।  দুইদিন পরপর ফুন কৈরা কয় , 
  " দোস্ত ,  রক্ত লাগতে পারে তোর ভাবীর লিগা ।  তোর আর হের রক্তের গ্রুপ তো একই ।  প্লিজ .  .  .  " 
আমিও গদগদ হয়ে বোকাচোদার মত জবাব দিছিলাম , 
 " দোস্ত ,  এনিটাইম !  যক্ষুনি দরকার পড়ব ফোন দিবি ।  আই উইল বি দেয়ার " 
ভাতিজ এ্যাহোন ফোন দেয় না ক্যান ?  তার বউ কী ভালো হয়া গেছে ?  রক্ত দিতে আমার আপত্তি নাই ,  তয় দিলে আজকে রাইতেই দিমু ।  আমার কাব্য ,  সবুজ গ্রাম এবং অপটু শহুরে জীবনযাপনের দোহাই !  বস্তুতান্ত্রিকতার দোহাই !  ফোন দে একটা ।  আমি কাজের বুয়া সংক্রান্ত আধাযৌন স্বপ্নবিলাস এবং কড়া বাড়িঅলার চড়া মৌনসন্ত্রাস সন্পর্কে অবহিত হৈয়াও ফ্রয়েডীয় এবং প্লেটোনিক ভাবনাগুলোকে অবদমিত রাখুম ,  তবুও ফোন কৈরা আমারে ক যে তোর বউয়ের রক্ত দরকার ,  অথবা অবস্থা আগের চেও খারাপ হৈছে ! 
 কিন্তূক তাহা হইলে আমার সমস্যা আছে বৈ কী !  কারণ রাত এবং সিগারেটের অসম সমীকরণ সমাধান করা হয়নাই এখনও ।  তবে তুমি ভাইবো না যে ,  তুমার বৌ ,  আমার বুয়া এবং আমার কাব্যিকতাই একমাত্র সঙ্গী । 
 এখনও চারটা সিগারেট আর একটা দিয়াশলাই কাঠি সঞ্চিত আছে আমার কাছে ।  আমি জ্বলন্ত সিগারেটের বাট দিয়া আরেকটা সিগারেট ধরাই .  .  . 
 বাকি থাকলো তিনটা সিগারেট ,  একটা ম্যাচ আর অর্ধেক রাত্রি ।  আমি আবার লিখতে বসি ,  তার আগে আপনাদের একটা কথা স্পষ্ট করে বলা দরকার ,  শুধুমাত্র সিগারেটে আমার মত মাদার সুপ্রিমের কোন পিনিক হয় না ।  এতক্ষণ ধরে ভদকা গিলেছি রেডবুল সহকারে ।  এতে সুবিধা কী ,  বমিভাব আসে না ,  জিনিসটা বেশ টেস্টিও লাগে ।  এতক্ষণ বলতে সংকোচ বোধ করছিলাম ,  কারণ আমি দেশী ভদকা খাই ,  এবং চেয়েচিন্তে মাত্র তিন পেগ নিয়ে এসেছি বোতলে করে ।  সংযম করাটা অবশ্যই ঈমানদারের দায়িত্ব ।  যেমন একদিন বারে এক প্রৌঢ় লোক বলেছিলো রোজার মাসে তিনি ভদকা বাদ দিয়ে রয়াল ডাচ সেবন করে ধর্মকে মহিমান্বিত করছেন ! 
 আজকের রাতটা হয়তোবা মহিমান্বিত না ,  তবে আমি মহিমান্বিত করতে পারি আমার সবুজমন ,  তিমিরঝর্ণা আর বিলুপ্তপ্রায় ঘুঘুপোকাদের ডাক কলমবন্দী করে । 
  " রক্তস্বল্পতায় ভোগা বন্ধুপত্নীকে দেখে আমার মধ্যে মায়া জাগ্রত হয়েছিলো ।  তাকে আমি কখনও আত্ময়িক সম্বোধণে ডাকিনি ।  আমি জানতাম তার মধ্যে প্রবাহিত হচ্ছে নীলচে হ্রদ আর চোখের ভেতর সংহতিপাঁপড়ি ।  তার হিমোগ্লোবিনহীন রক্তে সাঁতার কাটতো অপাপবিদ্ধ শিশুরা ।  আর্বোভাইরাসের  " স্বর্গের শিশু " দের মত ।  আমি তার হাতে হাত রেখে বলেছিলাম ,   " আপনি ভালো হয়ে যাবেন ।  সন্ধানীতে আমার বন্ধুবান্ধব আছে ।  রক্ত লাগলে জানাবেন "  ।  বন্ধুর পত্নীকে আমি বন্ধুর পথে হাঁটতে দেখতে চাই নি ।  তার সংহর্ষিত সংহারমূর্তি আমাকে দ্বন্দ্বে ফেলে নি কখনও ।  " 
 রইলো বাকি তিনটা সিগারেট ,  একটা ম্যাচের কাঠি ,  আর এক পেগ ভদকা ।  দেশি কেরুর ভদকা ইজ ফাকিং স্ট্রং ম্যান !  আমার কথা না ।  আমার এক লন্ডনপ্রবাসী শুভানুধ্যায়ী পান করতে গিয়ে এই কথাটাই বলেছিলো ।  এক পেগ দিয়ে বাকি রাত ঘোরের ঘরে বন্দী হয়ে কাটানো যাবে ,  কিন্তু সিগারেট ?  এখনও রাত পোহাতে অনেক বাকি ।  তিনটা সিগারেট একটা ম্যাচের কাঠি দিয়ে শেষ করব কেমনে ?  ধুরো ছাই !  এতক্ষণ ছাইভস্ম না ভেবে বাড়িঅলার কাছে গিয়ে অনুনয় করে বললেই হত ,  রাত একটা পর্যন্ত আমি কাব্যকেলী করে বেড়ালাম ,  এড়ালাম এলেমভরা বাড়িঅলাকে !  ভদকার প্রতিক্রিয়ায় ইতিমধ্যেই আমার মাঝে সাহস বেড়ে গিয়েছে ,  তবে তা বাড়িঅলার সামনে গিয়ে সুপটু মিথ্যে কথা বলার মত না ।  চুতমারানি বন্ধুর প্রসবাচ্ছন্ন উদরের বউটা এখনও মরে না কেন ?  আমাকে তাড়া দিয়ে ফোন করে না কেন ? 
 আমারই ফোন করা উচিত ।  শালা ফোন করলে ধরে না ।  নিশ্চয়ই মৃত্যুপথযাত্রী বউয়ের সাথে আগাম নেক্রোফিলিক আচরণ শুরু করেছে শুয়োরটা !  মদের বোতল খালি হবার পরে আমার মধ্যে মানবতাবোধ জেগে ওঠে ,  অবশ্য সেটা সবসময়ই উপস্থিত ছিলো !  বেচারা বন্ধুটা !  তিন নম্বর সিগারেটের অবশিষ্টাংশ দিয়ে আমি আরেকটা সিগারেট ধরিয়ে লিখতে বসি ,  মৌলিক কোনো কিছু না ,  প্রতুল মুখোপাধ্যায়ের অবিস্মরণীয় একটি গান , 
  " আলু বেচো , ছোলা বেচো
বেচো বাকরখানি
বেচোনা বেচোনা বন্ধু তোমার চোখের মনি
কলা বেচো কয়লা বেচো , বেচো মটরদানা
বুকের জ্বালা বুকেই জ্বলুক , কান্না বেচোনা । 
ঝিঙে বেচো পাঁচ সিকেতে , হাজার টাকায় সোনা
বন্ধু তোমার লাল টুকটুকে স্বপ্ন বেচোনা । 
ঘরদোর বেচো ইচ্ছে হলে , করবনাতো মানা
হাতের কলম জনমদুঃখী তাকে বেচো না ।  " 
 বেচোনা বন্ধু ,  না বেচে বেঁচে থাকো ।  আমিতো আছিই তোমার সাথে কান্নার সংসর্গে ,  সৃজনের স্বর্গে ,  শিশুদের পারিজাতে ,  পরিযায়ী পাখিদের সাথে ।  আমি তোমাকে ভালোবাসি বন্ধু !  তোমার সহধর্মীনির ক্লান্ত অবক্ষয়কে বিষাদরুমালে বেঁধে উড়িয়ে দেবো শান্তির পায়রাদের দলে ।  শুধু আমাকে একটা ফোন কর ,  অথবা আমাকে এক বাক্স ম্যাচ কুরিয়ার করে পাঠিয়ে দাও ।  আমি তোমার বউয়ের জন্যে রক্ত এবং মাংস যা লাগে সব দেবো ।  নিজেকে বেচো না শুধু .  .  .   এত রাতে কলাপসিবল গেট ধাক্কা দিচ্ছে কে !  বাড়িঅলার ক্ষুদ্ধ ভর্তসনা শুনতে পাচ্ছি .  .  . 
 - এত রাইতে কুরিয়ার মানে ?  ফাইজলামি পাইছো ?  পিটায়া সোজা কইরা দিবো তোমারে ! 
 কুরিয়ার প্রেরণকারীকে আমার খুব আপন মনে হয় ।  আমি তড়িঘড়ি করে ছুটে যাই নীচে ।  আবারও সিগারেট দিয়ে সিগারেট ধরিয়ে দ্রুত টান দিয়ে শেষ করি ।  সমীকরণটা এখন বেশ সহজ হয়ে উঠেছে ।  এটা শেষ করলে আর মাত্র একটি সিগারেট বাকি থাকবে ।  ম্যাচের কাঠিও একটি ।  আঁধারস্নাত এই রাত্তিরে বাকি থাকে শুধু একটি সিগারেট ,  একটি ম্যাচকাঠি ,  আর বিস্ময়কর এক কুরিয়ার উপহার !  বাড়িঅলাকে অগ্রাহ্য করার শক্তি অর্জিত হয় আমার ভেতর । 
 - আরে চাচ্চা ,  এইটা জরুরী একটা জিনিস ।  মূল্যবান কিছু হইলে আপনারে ওডি বেইচ্চা এই মাসের ভাড়া দিয়া দিমু কসম ! 
তিনি আমার দিকে দৃষ্টিবাণ নিক্ষেপ করে চলে গেলেন । 
 - ভাই ,  একটা সাইন লাগবো । 
 - তা তো অবশ্যই ।  কলমটা দেন । 
আমি ঝটপট সিগনেচার করে উপরে যাবো ,  তখন মনে হল কিছু বখশিশ দেয়া যেতে পারে তাকে ।  সে হয়তোবা ওটা আঁচ করতে পেরেই দাঁড়িয়ে ছিলো ।  পকেট থেকে একটা দশ টাকার নোট দিতে গেলে সে উপেক্ষার হাসি হাসলো ! 
 - বখশিশ লাগবো না ভাইজান ।  আপনে যায়া চেক কইরা দেখেন জিনিস ঠিক আছে কী না ! 
 - আচ্ছা তা ঠিক আছে ।  কিন্তু প্রেরকের ঠিকানা কই ?  কৈত্থিকা আসলো এই প্যাকেট ? 
 - সেটা প্যাকেট খুললেই বুঝবেন ।  অবশ্য নাও বুঝতে পারেন !  বোঝাবুঝিতে আসলে কিছু এসে যায় না । 
 আইছে !  কোথা থেকে এক দার্শনিক !  আরে ব্যাটা করস তো কুরিয়ারগিরি ,  তাইতে এত ফুটানি !  আমি প্যাকেটটা বগলদাবা করে ঘরে ফিরে যাই ।  এই নিথর রাত্রিতে একটা সারপ্রাইজের খুব দরকার ছিলো ।  রাত প্রায় শেষ হয়ে এসেছে ।  আর কিছুক্ষণ পরে উড়ে যাবে কাব্যকণিকারা ,  নামবে উদ্ভট রঙের ভোর সূর্যের কোলন ডি ইমো সহ ।  প্যাকেটটা খুলতে খুলতে আমি শেষ সিগারেটটা ধরাই ম্যাচের শেষ কাঠিটা দিয়ে । 
 আমি প্যাকেটটা খুলতে থাকি সিগারেটের আয়ূক্ষয়ের সাথে সাথে ।  কী থাকতে পারে ওখানে ?  সিগারেটের ধোঁয়া ফুসফুস পর্যন্ত নিয়ে আমার কৌতুহলকে নিয়ন্ত্রণ করি ।  ধীরে সুস্থে খুলি প্যাকেটটা । 
 একটার পর একটা পরত খুলতে থাকি ,  বেশ ঝামেলার ব্যাপার !  মোটা কাগজ আর স্কচটেপ দিয়ে এমনভাবে বাঁধা ,  খুলতে বেশ বেগ পেতে হয় ।  সিগারেটের আর অর্ধেকটা বাকি ,  প্যাকেটটাও খুলে ফেলেছি প্রায় ।  বেশ ভারি এবং শক্ত একটা জিনিস মনে হচ্ছে !  সিগারেটে একটা লম্বা চুমুক দিয়ে প্যাকেটটা খুলে ফেলি । 
 একটা এ্যাশট্রে । 
বাহ !  কী চমৎকারভাবে মিলে গেলো সমীকরণটা !  শেষ সিগারেট ,  শেষ দিয়াশলাই কাঠি ,  এবং ছাই ফেলার জন্যে প্রয়োজনীয় উপকরণ ।  কৃস্টাল পাথরের দামী এ্যাশট্রেটায় আমি সিগারেটটা ফেলে দিয়ে লিখতে বসি আবার ।  এই রাতটা বৃথা যেতে দেয়া যায় না । 
  " আমাদের স্বপ্নানুভূতিতে আঘাত করেছে ধূসর উর্দি পরিহিত স্মৃতি হন্তারকেরা ।  একেকটা নির্ঘুম রাত কেটে যায় দুঃস্বপ্নের মুর্দাফরাসদের মুহূর্মুহূ তত্ত্বাবধানে ।  আমি এখান থেকে চলে যাবো ,  চলে যাবো সবুজ ঐন্দ্রজালের ফাঁদে স্বেচ্ছাবন্দী হয়ে ।  সাথে আমার প্রিয় বন্ধুটিও যাবে ।  সুষ্ঠুভাবে প্রসবকার্য সম্পন্ন করার পরে যদি নবজাতক এবং তার মা অস্বস্তি বোধ করে এই সীসা জর্জরিত বাতাসে ,  তাদেরকেও নিয়ে যাবো দিগন্তবিস্তৃত সোনারঙের শষ্যক্ষেত্রে অথবা দৃষ্টিকে প্রশান্তি দেয়া সবুজ বনে ,  হয়তোবা এই নবান্নে ।  ভালো হয়ে ওঠো কালো তারা ,  দুশ্চিন্তার বেখাপ্পা মুখোসটা খুলে ফেলো প্রিয় বন্ধু !  হাসপাতালের বেডে শায়িত তোমার পত্নীকে নিয়ে আমি আর কোন মুক্তগদ্য লিখতে চাই না "   বেশ কাটলো রাতটা !  লেখালেখি ,  মানবতাবোধের উন্মেষের সাথে সিগারেট এবং ম্যাচের কঠিন সমীকরণটা সহজেই মীমাংসা করা গেল ।  এখন ঘুমুতে যাওয়া যায় ।  আগামীকাল ছুটি ।  একটা দীর্ঘ ঘুম দরকার আমার ।  হঠাৎ করে ফোন বেজে ওঠায় ঘুমের সিদ্ধান্তটা মিনিট খানেকের জন্যে পিছিয়ে দিই ।  কে ফোন করবে এত রাতে ? 
  - দোস্ত ,  আমার বউয়ের জন্যে ব্লাড দরকার ।  ইমার্জেন্সি ! 
 রাত চারটার সময় ফোন কইরা বন্ধুত্ব ফলাইতাছে !  আমার যখন ম্যাচের কাঠি দরকার ছিলো তখন কই আছিলি ?  তখন তো ফোন করলে ধরস না !  স্বরোষে স্বগতোক্তি করি আমি । 
 - হ্যালো হ্যালো ,  নেটওয়ার্ক প্রব্লেম ,  কিছু শোনা যাচ্ছে না .  .  . 
পাশ কাটিয়ে দিতে চাই । 
এ্যাশট্রে থেকে একটা পোড়া গন্ধ বের হচ্ছে । 
 - ফোনটা ঠিক করে ধর ,  উল্টা কইরা ধরসোস নাকি দেখ !  খুব জরুরী দোস্ত ! 
পোড়া গন্ধটা বেড়ে যাচ্ছে ।  ঘর ধোঁয়ায় ভরে যাচ্ছে ।  ছুড়ে দেয়া সিগারেটটা কোন এক অবলম্বনকে আঁকড়িয়ে ধরে সৃষ্টি করছে আগুন এবং ধোঁয়া ।  আমার শ্বাসকষ্ট হচ্ছে ।  আমি আতংকিত হই এই আচম্বিত বায়বীয় ঘটনায় ।  টেনে টেনে শ্বাস নিয়ে বলি , 
 - হাসপাতালটা কোথায় যেন ?  হ্যাঁ ,  হ্যাঁ এখন শোনা যাচ্ছে সব । 
 আমার ঘরে আগুন ছড়িয়ে পড়েছে ।  নতুন লেখা গদ্যিতাটাও আক্রান্ত হয়েছে ।  পরিত্রাণের একমাত্র উপায় এখান থেকে বের হয়ে যাওয়া ।  ইশ !  এত সাধের লেখাটা !  আমি ঠিকানাটা ভালোভাবে শুনে নিয়ে ঘর থেকে বের হই ।  নীচে গিয়ে দেখি বাড়িঅলা ক্রুর হাসিমুখে তালাবদ্ধ কলাপসিবল গেটের সামনে দাঁড়িয়ে আছে চাবির গোছা হাতে নিয়ে ।  সে কীভাবে জানলো যে এখন আমার বেরুনোর প্রয়োজন ?  আর তার এত সহৃদয়তার কারণই বা কী ?  আমার ঘরের আগুন দেখে উৎকন্ঠিত হয়ে বের হয়েছে ?  আরো অবাক ব্যাপার এই যে ,  আমি বের হবার পরপরই ঘরের আগুন ,  ধোঁয়া এবং পোড়া গন্ধ নিমিষে উধাও হয়ে গিয়েছে ! 
 " দোস্ত তুই আসবি না ?  " 
সেলফোনে মেসেজ আসে । 
 " কী ,  যাইবা না তুমি ?  ঘাড়ানি খাওনের পর যাইবা ?  তোমারে আর রাখুম না " 
বাড়িঅলা শাসায় আমাকে । 
আসা - যাওয়া - আর্তি - হুমকির এই সমীকরণটা মেলানো আমার কাছে ছয়টা সিগারেট আর দুটো কাঠির সমীকরণের চেয়েও কঠিন মনে হয় । 
 - খাড়ান চাচা ,  একটু মিলায়া নেই ।  মাথার ভিতর সব তালগোল পাকায়া গেছে । 
 - আমার হিসাব কিন্তু ক্লিয়ার কইরা রাখছি । 
 - আপনি ঘুমান নাই ক্যান ?  আপনার না ব্লাডপ্রেসার ? 
 এই প্রশ্নটা করার পরে আমার মনে হয় ,  এতক্ষণ বলপয়েন্টের কালো কালিতে না লিখে হৃৎকলমের লাল হরফে লিখলে এখন আর এত প্রতিবন্ধকতার সম্মুখীন হওয়া লাগতো না ! 
                            
                    




স্নাফ

তোমাকে পুড়িয়ে ভস্ম করতে অথবা তোমার সংবেদনশীল ত্বক ব্লেডের একেকটা পোঁচে কেটে ফেলে রক্তাল্পনা আঁকার ইচ্ছে আমার কখনও ছিলো না ।  আমাকে তুমি স্নাফ আর্টিস্ট বলে দোষারোপ করতে পারো ,  কিন্তু তার আগে জেনে নাও যতটুকু ভালোবেসেছিলে তার চেয়ে বেশি ঘৃণা করতে পেরেছিলে কী না ?  আমার জন্মদিনে তুমি বিদেশী ব্র্যান্ডের টি শার্ট উপহার দিয়েছিলে ,  আমি খুশী হয়েছিলাম ।  কিন্তু আমার আসন্ন মৃত্যুদিবসের জন্যে ভাবো নি কিছুই ।  হয়তোবা তুমি এখন আমার স্বাস্থ্য বিষয়ক কুশলাদি জেনে দেশের গড় আয়ূর সাথে মিলিয়ে স্বস্তিবোধ করবে ,  বাড়তি সাবধানতা হিসেবে সিগারেটের প্যাকেট ছিনিয়ে নেবে ।  লাভ কী তাতে বল ?  তোমাকে ভালোবাসি এই মিথ্যা কথাটা বলতে আর ভালো লাগে না ,  কিন্তু তোমাকে ছাড়া থাকতে পারবো এই সত্যিটাই বা কীভাবে অস্বীকার করি !  তুমি থাকো বরঙ ,  যেয়ো না ,  তুমি  আমার পাপস্বত্ত্বার মঞ্চে নগ্নিকা হয়ে থাকো ,  তবে সাবধান ,  টিকেট বিক্রয়ের ক্ষেত্রে !  সব টিকেট আমি কিনে নেবো ।  আমি একইসাথে দর্শক ,  পরিচালক এবং পাপেটমাস্টার হব ।  তোমাকে কাটবো ,  দেখবো ,  ছিড়বো ,  এবং গড়বো ।  এরকম ভালোবাসাবাসি আমার ভালো লাগে ।  জাস্ট ডোন্ট টেল দ্যাট ইউ লাভ মি ।  আমিও বলবো না কখনও ।  আমাদের ঘৃণার ক্যাটালগ সম্পূর্নভাবে না পড়ে কীভাবে ভালোবাসি বল ?  পড়েছো তুমি ?  না পড়ে থাকলে পড় .  .  .   আমি কখনও সন্ত হিসেবে দাবী করি নি নিজেকে ।  অবশ্য এই যুগে এরকম প্রাগৈতিহাসিক নাছোড় ভন্ডামি করাটাই হাস্যকর ।  তবে যুগের সাথে সাথে আমাদের ভন্ডামির খোলনলচে পাল্টে গেছে ।  মহৎ অলীকবাণী প্রচারকদের শ্বাশ্বতবাণী অবক্ষিপ্ত হয়ে টুকরো টুকরো জোড়ায় ভেসে বেড়াচ্ছে পৃথিবীর প্রেমমন্ডলে ।  আমি তোমাকে কখনও বলি নি ভালোবাসি ,  আমি তোমাকে কুর্ণিশ করতে চেয়েছিলাম নতজানু ক্রীতদাসের মত ,  তোমাকে বধ করতে চেয়েছিলাম কসাইয়ের মত ,  দুঃখজনক ব্যাপার এই যে ,  তুমি দুটোর তীব্র সামঞ্জস্য বুঝতে না পেরে ভালোবাসা নামক একটা মাঝামাঝি নিরাপদ পন্থায় আমাদের সম্পর্ককে রূপদান করতে চেয়েছিলে ।  তোমাকে বিদায়চুম্বন দেয়ার সময় লজ্জায় মুখ ফিরিয়ে নিয়েছিলে ,  কিন্তু শুভাকাঙ্খীদের বদান্যতায় পাওয়া আগুনপাপঘরে সহিংস যৌনাভ ৩০০ মিনিটে আমাকে খাঁমচে ,  কামড়ে একাকার করেছিলে ।  প্রস্থানপর্বে আমার শার্টের বোতাম ঠিকমত লাগিয়ে দিয়েছিলে যেন আঁচড়গুলো ঢেকে থাকে ,  কাউকে জবাবদিহি করতে না হয় ।  আর তোমার ওড়না দিয়ে ঢেকে দিয়েছিলে গলার দাগ ।  কেন ? কেন প্রিয় সন্তর্পণীকা ?  কার থেকে লুকোতে চেয়েছিলে নিজের গভীর বুনো আবেগ ?  কেন বেড়ে উঠতে দাওনি তোমাতে বুনে দেয়া লালাভ অগ্নিবীজ ?  এত সমঝোতা করে যে আমি থাকতে পারি না !  আমাকে বেড়ে উঠতে দাও নি লতানো গাছের মত তোমায় অবলম্বন করে ,  আমাকে গুল্মাকৃতি দিতে কে বলেছিলো ?  আর এখন তুমি চাইছো সাম্প্রতিক প্রতিক্রীয়াশীল প্রবণতাগ্রস্থ প্রণয়োন্মাদ প্রস্তরযৌনের প্ররোচণা ?   *  - আচ্ছা আমার অমত নেই ।  তবে .  .  . আমি দ্বিধা করি বলতে ।  - তবে কী ?  আর অমত নেই আবার কেমন কথা ?  নেগেটিভলি পজিটিভ কথা বলাটা মোটেও ভালো শোনায় না !  - ঠিকাছে ,  তাহলে পজিটিভলি নেগেটিভ কথা বলি ?  - মানে !  নেতিবাচক ব্যাপারই বা আসবে কেন ?  - নেতিবাচকতা এড়িয়ে সুশৃঙ্খল সুখের জীবনের স্বপ্ন দেখাটা যে আমার বড় অশ্লীল মনে হয় !   - আই লাভ ইউ !  - হাহাহাহাহাহাহা !  স্টপ মেকিং জোক বেইবি !  - আমাকে বিস্তারিত বলবে ?  তুমি আসলে কী চাও ?  আর ইচ্ছা হলে হাস্য উৎপত্তির কারণটাও বলতে পারো ।  - কী চাই ?  কেন ,  তোমাকে চাই !  কিন্তু সেইসাথে তোমাতে হারাতেও চাই চিরতরে ।  যেন আর কখনও উঠে আসতে না পারি !  - কী আছে আমার মধ্যে ?  কেন আমাতে হারাতে চাও ?  - কী আছে তোমাতে ?  সেটাই তো খুঁজে ফিরছি ।  এখনও জবাব পাই নি ।  তবে তোমার সহায়তা পেলে পাবো নিশ্চয়ই !  দুঃখিত ,  তোমার সহায়তার কোন প্রয়োজন আমার নেই ।  আমাদের সম্পর্কটা পারস্পরিক হলেও আমার দৃষ্টিভঙ্গীর থই পাবে না কখনও তুমি ।  আমাদের চুম্বন ,  প্রতিশ্রূতি ,  সঙ এর মত সংলাপ সব দূরে সরিয়ে রেখে আমাকে একটু শল্যবিদ হবার সুযোগ দাও !  - প্লাস্টিক সার্জারি হলে রাজি আছি ।  - হাহাহা !  জানতাম !  না ,  তোমাকে আমি এ্যাঞ্জেল সার্জারি করব ।   - পরীতে রূপান্তরিত করবে ?  - দেখতেই পাবে !  * অপারেশন থিয়েটার তোমাকে আমি এ্যানেস্থেসিয়া দেবো না ,  ডিয়ার এ্যাঞ্জেল ।  এর চেয়ে এসিড দিই বরঙ ?  তুমি পোড়ো ,  তুমি দগ্ধ হও ,  ঋদ্ধ হও ,  শুধু বৃদ্ধ হয়োনা কখনও ।  না ,  এমন ভেবো না যে লিটমাস টেস্টের মত তোমার অম্লত্ব অথবা ক্ষারত্ব পরীক্ষা করছি ।  আমি নিতে চাই তোমার পোড়া দেহের কড়া ভাজা গন্ধ ।  আমি ক্লান্ত তোমার নেইলপলিশ আর লিপস্টিক এবং অন্যান্য কসমেটিক এর মেকি ইরোটিক গন্ধে ।  আমার মাথা চক্কড় দেয় ।  আমার আরো ভেতরে ঢুকতে ইচ্ছে করে ।  এই শল্যাগারে কোন সহযোগী নেই আমার ,  একা একা কীভাবে কর্তন কীর্তন অথবা দহন মেহন করে তোমাকে সামলাই বলতো ?  এ কী !  উঠছো কেন ?  সটান শুয়ে থাকো শয়তানের মত চাতুর্যময় ধৈর্য্য নিয়ে অপারেশন বেডে ।  তোমাকে আমি পুড়ন্ত পরী বানাবোই ।  অথবা দেহলোভী দেবী ।   - খুব বাজে বকছো অনেকক্ষণ যাবৎ !   আমাকে এইসব বাজে বিশেষণযুক্ত দেবী ,  পরী বানিয়ে কী লাভ ?  এর চেয়ে এসো আমরা .  .  .   ( কিছু বাংলা সিনেমার ডায়লগ দিই )  - প্রথমত ,  একটা সুস্পষ্ট বিভাজন রেখা দাড় করানো দরকার ।  তোমাকে মানবী হিসেবে ভালোবাসতে চাই না আমি ।  এই পৃথিবী অজস্র মানবী দিয়ে ভরপুর ।  তুমি দেবী হও ,  পরী হও ,  অথবা শয়তান হও ।  হয় আমার খুব কাছে থাকো ,  নয় তো অনেক দূরে যাও ।  কাছাকাছি থেকে ভালোবাসতে পারি না যে আমি !  আমি শয়তান হলে তুমি দেবী হবে ,  তুমি শয়তান হলে আমি খুব ভালো মানুষ হয়ে যাবো কথা দিচ্ছি !  আর তুমি পরী হলে তোমার জন্যে অন্যমাত্রার পৃথিবীতে অপেক্ষা করব সারাজীবন ।   - সে বুঝলাম ,  কিন্তু এইসব কাটাকুটি ,  আগ্নেয় উপাখ্যান কেন ?  এসিড !  কেন ?   - ওহ !  তুমি আমার স্বগোতক্তি কেন যে বোঝো না !  অবশ্য বোঝার কথাও না !  তোমাকে পুড়িয়ে ভস্ম করতে অথবা তোমার সংবেদনশীল ত্বক ব্লেডের একেকটা পোঁচে কেটে ফেলে রক্তাল্পনা আঁকার ইচ্ছে আমার কখনও ছিলো না ।  আমাকে তুমি স্নাফ আর্টিস্ট বলে দোষারোপ করতে পারো ,  কিন্তু তার আগে জেনে নাও যতটুকু ভালোবেসেছিলে তার চেয়ে বেশি ঘৃণা করতে পেরেছিলে কী না ?  আমার জন্মদিনে তুমি বিদেশী ব্র্যান্ডের টি শার্ট উপহার দিয়েছিলে ,  আমি খুশী হয়েছিলাম ।  কিন্তু আমার আসন্ন মৃত্যুদিবসের জন্যে ভাবো নি কিছুই ।  কেন তুমি আমাকে ঘৃণা করতে পারো না ?  কেন তুমি আমাকে ভালোবাসার জীর্ণ খাঁচায় বন্দী করে রাখতে চাও আজীবন ?  আমার দমবন্ধ লাগে তুমি বোঝো না ?  কেন আমাকে বেঁধে রাখো তোমার কেতাদুরস্ত জীবনের ফাঁসে ?  বোঝো না ওরা আমাকে দেখে হাসে ?  - কারা ?  - আমাদের ভালোবাসা !  - ভালোবাসা ?  - এই তো এতক্ষণে একটা প্রশ্নবোধক চিহ্ন দিয়ে সম্মানিত করলে আমাদের সম্পর্কটাকে ।  এসো তবে অপারেশন শুরু করা যাক ?  - স্টপ ইট !  আমি যাবো এখন ।  বিকালে ভ্রু প্লাক করতে যেতে হবে ।  তারপর একটা বিয়ের অনুষ্ঠানে ।  এতক্ষণ খামোখা তোমার অপারেশন টেবলে শুয়েছিলাম ।  প্লাস্টিক সার্জারি ,  এ্যাঞ্জেল ট্রান্সপ্লান্ট যত্তসব বকোয়াজ !  গেলাম !  * তুমি যত দূরে সরে যাও তোমার ছায়া ঘন হয়ে বেষ্টন করে আমাকে ।  যাও ,  যাও , যাও আরো দূরে ।  কত দূরে যাবে !  বিউটি পার্লার বা কমিউনিটি সেন্টার !  ভালোবাসার ন্যাতানো অন্তর্বাসটা জলে ডুবিয়ে ভালোভাবে কেঁচে নেড়ে টাঙিয়ে দিই  বারান্দায় ,  সবার দৃষ্টিসীমানার মধ্যে ।  সবাই দেখো ,  প্লিজ দেখো ,  আমাদের ভালোবাসার কচলানো বস্ত্রবিলাস ।  কী খুশী ?  এখন আমাকে আমার দূরবর্তীনির সাথে একান্তে সময় কাটাতে দাও !  - আমার অনেক পাপ ।  তার ছায়ার গভীরে ডুবে গিয়ে আমি বলি ।  সে আমাকে আরো নিবিড়ে জড়িয়ে ধরে ।  এই নিবিষ্টতা কেটে যায় ফোনের শব্দে ।  ছায়ার অধিকারিনী ফোন করেছে ।  আমি ফোন বন্ধ করে দিই ।   - এসব বলতে নেই ।  আচ্ছা তুমি না তোমার পাপমঞ্চে আমাকে নগ্নিকা হিসেবে দেখতে চেয়েছিলে ?  দেখবে না এখন ?  - তোমাকে কতরূপে দেখতে ইচ্ছে করে ,  কখন যে কোনটা তার হদীশ খুঁজে পাই না ।  - আমাকে ব্যবচ্ছেদ করতে চেয়েছিলে ,  করবে না ?  - কেমন করে করব তুমি এত কাছাকাছি থাকলে ।  এই ছোট্ট ভালোবাসার পর্ণ কুটিরে আবদ্ধ থাকতে ভালো লাগে না ।  তুমি যাও !  ছায়া বা কায়া দুটোই সাফোকেটিং ।  আমাকে আমার পাপ ,  তীব্রতা আর বুনোবোধ নিয়ে থাকতে দাও !  - আমাকে তোমার প্রয়োজন নেই ?  - প্লিজ ,  অশ্লীল শব্দ বলো না !  - কোনটা অশ্লীল শব্দ ?  - প্রয়োজন !  তোমাকে আমার প্রয়োজন আছে অবশ্যই ,  তবে তুমি দূরে চলে গেলেই কেবল ।   - খিক খিক খিক !  তরে এত সহজে ছাড়তাছি না !   - ইয়াহ !  ইউ আর ইন দ্যা রাইট ট্র্যাক নাউ !  তরেও অত সহজে ছাড়তাসি না ।  - রাইট ট্র্যাক না কচু !  ফোন চেক কৈরা দেখ কী মেসেজ আইছে ।  থাক তর চেক করা লাগবো না ,  আমিই কয়া দেই ,   " জানু ,  কী কোরটেশো ?  খাইষো ?  টোমাকে অন্নেক মিশ কোরটেশি "  খিক খিক খিক ! হায় আমি !  এই ছায়াটাকে অবলম্বন ভেবে দুরবর্তীনিকে ভালোবেসে অনুভূতিপ্রপাতে ভেসে যেতে চেয়েছিলাম ,  কিন্তু সে কেন যথেষ্ঠ দূরে যায় না !  কেন আমার সাথে ঘনিষ্ঠ সংস্পর্শ অথবা নিরাপদ দূরত্ব বজায় রাখে ?  তবে তাই হোক ! স্নাফ এ ছাড়া আর কোন উপায় ছিলো না ।  আমার বয়ে চলা অভিশাপ এবং পাপ ,  আমার ঘোরের ঘরে বসবাস ,  আমার অযোগ্যতা ,  অপরিণামদর্শিতার বিপরীতে তার অপাপবিদ্ধ হাসিমুখ ,  সমঝে চলার প্রয়োজনীয় সতর্ক রসদ ,  দূরদৃষ্টি আর মেয়াদ বাড়ানো ভালোবাসার মেদবহুল শরীরের চাপে ক্রমশঃ হারিয়ে যাচ্ছিলাম ,  পিষ্ট হচ্ছিলাম ।  ছোট্ট খাঁচাটার সংকীর্ণতা আর ভালোবাসার ঠোক্কর ক্ষতবিক্ষত করছিলো আমাকে ।  আমাকে অন্ধ করে দিয়েছিলো এরকম একটা ঠোক্কর ।  কিন্তু আমার দেখার ইচ্ছে কখনও মরে নি ।  তাই বাধ্য হয়ে হাতে ছুরি তুলে নি ।  তার শরীরে এলোপাথারি ভাবে ছুরিকাঘাত করতে থাকি ,  তার রক্ত ,  গোঙানি ,  অবিশ্বাস আর ঘৃণা আমাকে আবেগী করে তোলে ।  আমি আরো তীব্রভাবে তাকে আঘাত করতে থাকি ।  তার ছলকে আসা রক্ত সঞ্জীবনী সুধার মত কাজ করে আমার অন্ধত্ব ঘুচিয়ে দেয় ।  আমি আবার তাকে দেখতে পাই !  হ্যাঁ ,  এবার যেমনটা দেখতে  ,  চেয়েছিলাম ,  ঠিক তেমনই !  সে আমাকে ভয় পায় ,  দূরে সরে যেতে চায় ,  আমার মৃত্যুকামনা করে ,  আমাকে অযোগ্য অপুরুষ বলে গালাগাল করে ।  আমি তার শরীরে খুব যত্ম করে ব্লেড দিয়ে লিখি ,   " যদি যুদ্ধ করার সাহস না থাকে ,  তাহলে দয়া করে আর কখনও ভালোবাসার কথা বলো না ,  যদি দূরে যাবার সাহস না থাকে তাহলে দয়া করে আর কাছে আসার চেষ্টা করো না ,  যদি ফিরে আসার শক্তি না থাকে ,  তবে কখনও চলে যাওয়ার কথা বলো না "  । এতগুলো কথা চামড়ায় খোদাই করে দিতে যথেষ্ঠ শ্রম হয় আমার ।  আমি ঘুমিয়ে পড়ি ওকে জড়িয়ে ধরে ।  সকালে ঘুম থেকে উঠে দেখি সেও আমাকে জড়িয়ে ধরে আছে ।  রোদরঙা লিপস্টিকে তার ঠোঁটদুটো খুব সুন্দর দেখাচ্ছে ।  আমাকে তুমি স্নাফ আর্টিস্ট বলে দোষারোপ করবে না আর কখনও  নিশ্চয়ই !  গল্পটি স্লিপনটের স্নাফ গানটি দ্বারা অনুপ্রাণিত হয়ে লেখা  ।  গানটি খুঁজে দেবার জন্যে স্পেশাল থ্যাংকস ফাহাদকে 






ন্যান্সি এবং আমি

 Oh baby baby its a wild world !   ( স্বগতোক্তি ) 
ন্যান্সিকে আমি ভালোবাসি ।  ওকে অবশ্য অনেকেই ভালোবাসে ।  বাসবে নাই বা কেন ?  শি ইজ আ ফাকিং হট বিচ !  আর ন্যান্সিও বেশ উদার ।  কাউকে নিরাশ করে না ।  আমার সাথে ওর প্রথম পরিচয় বিছানায় নাকি কোকেইন স্নিফ করতে গিয়ে নাকি কোন মিউজিক ভিডিওর শুটিংয়ে মনে পড়ছে না এখন ।  গত দুই বছরে আমাদের ব্যান্ডটা ভেঙে টুকরো টুকরো হয়ে গেছে ।  আমার গিটারের ছয়টা তারও ধীরে ধীরে ছিড়ে গ্যাছে ।  আমি অবশ্য ভালো বাজাতে পারতাম না ।  আমরা কেউই পারতাম না ।  বাট উই গট দ্যা লুক !  দ্যা রিয়াল পাঙ্ক জাঙ্ক লুক !  সোনালি মদ আর ফ্ল্যাশি লাইটিংয়ের সাথে উন্মাতাল ড্যান্স ফ্লোরে তরুণ তরুণীরা উচ্চকন্ঠে নৈরাজ্যময় মিউজিক এর বেশি আর কিছু চাইতো না ।  মাঝেমধ্যে আমি গিটার ছুড়ে ফেলে  টি - শার্ট ছিড়ে পেটে বুকে ব্লেড দিয়ে আঁকিবুকি করতাম ,  তখন যা একটা দৃশ্য হতো না !  কে বলেছে বাঙালি রক্ত দিতে বিমুখ !  অতি উৎসাহে কেউ ভদকার বোতল ভেঙে নিজের পেটে ঢুকিয়ে দিতো ।  অত্যাধিক ক্যানাবিস ,  ইয়াবা আর এক্সট্যাসি নিলে এগুলা খুবই সামান্য ব্যাপার ।  
 ন্যান্সি ছিলো আমাদের গ্রুপের চিয়ারগার্লদের একজন ।  তার আজন্ম লালিত স্বপ্ন ছিলো বড় কোন আন্ডারগ্রাউন্ড রক গ্রুপের মেম্বার হবে ।  কিন্তু হাউয়ার পুলারা সব ওকে ইউজ কৈরা ছাইড়া দিছিলো ।  আমাদের গ্রুপেও অবশ্য এর ব্যত্যয় ঘটেনাই ।  লিড গিটারিস্ট ,  ভোকাল ,  ড্রামার ,  ম্যানেজার সবাই চাম নিছিলো ।  তা আমিও অবশ্য নিছি ।  তবে আমি ন্যান্সিকে ভালোবেসে ফেলছিলাম ।  গুলশানের এক বাড়ি থেকে যখন .  .  .  ওয়েট আ মিনিট !  নাউ আই ক্যান রিমেম্বার হাউ উই মেট ।   
 কার সাথে যেন সারারাত ছিলো ,  সকালবেলায় ড্রিংকস করতে এসেছিলো একটা বারে ,  সাথে কিছু স্ন্যাকস ।  কিন্তু ওই হারামীটা ন্যান্সিরে কিছু দিতাছিলো না ।  একা একাই সাঁটাইতেছিলো ।  আর ন্যান্সির একটা স্বভাব আছে ওর তীক্ষ্ণ কন্ঠ দিয়া ক্যানক্যান করতেই থাকবে ।  
 " আমারে দিবা না কেন ?  দেউ !  দেউ !  দেউ !  এক ক্যান রয়াল ডাচ দেও ।  নাইলে অন্তত দুই পেগ হুইস্কি !  " 
ওই ছেলেটা শেষমেষ রেগে ওর ওপর গ্লাসের অবশিষ্ট পানীয় ছুড়ে মেরে চলে গ্যালো ।  ন্যান্সি আরো কিছুক্ষণ চিল্লাইলো ।  ওর চিল্লানি বড়ই শ্রুতিকটূ ।  না পেরে ওকে বাইর কইরা দিলো হোটেলের মানুষজন ।  আমি হোটেল থেকে বের হয়ে একটু সামনে আগায় দেখি যে সে কানতেছে ভেউভেউ কইরা একটা ইলেকট্রিক পোলরে জড়ায়া ধরে ।  
 - আর ইউ অলরাইট ?  
আমি জিগাইলাম । 
 - হোয়াট ফাকিং অলরাইট !  গো এ্যাওয়ে মাদারফাকার !  লিভ মি এলোন ! 
তার কন্ঠের তীব্রতা আমাকে আবারও বিস্মিত করল । 
 - তোমার কাছে স্নিফ করার মত কিছু আছে ?  আমি কিনবো ।  আই এ্যাম রানিং সর্ট ! 
ন্যান্সি ঝট করে তাকালো আমার দিকে ।  ওর চোখের কোণে চঞ্চলতা । 
 - নাই ,  তবে যোগাড় করে দিতে পারবো ।  টাকা দাও । 
আমি টাকা দিলাম ।  সে হুড়মুড় করে একটা চলন্ত বাসে লাফ দিয়ে উঠে গেলো ।  বাসশুদ্ধ মানুষকে চমকে দিয়ে আবারও তার সেই বিখ্যাত চিলকন্ঠে বলল , 
 " তুমি থাকো ,  আমি এক ঘন্টার মধ্যে আসতেছি !  " 
 Self Destructing process  ( ডায়েরির পাতা থেকে ) 
ন্যান্সি এসেছিলো ।  বাংলাদেশে নয়া উদ্ভুত জাঙ্কি সমাজের বদনাম আছে টাকা পেলে সব ভুলে যাওয়ার ।  কিন্তু ন্যান্সি এসেছিলো ।  সাথে উন্নত জাতের কোকেইন ।  ওইদিন রাতে আমাদের একটা প্রোগ্রাম ছিলো ।  ওকে বললাম আমাদের সাথে আসবে নাকি ।  ও সেইরকম একটা  ' স্ক্রিম '  দিয়ে রাজি হয়ে গেলো ।  আমি ওকে আমাদের বাড়োয়ারি ফ্ল্যাটে নিয়ে গেলাম ।  এইসব জায়গায় কোন আসবাবপত্রের বালাই নাই ।  ফ্লোরিং ।  একদল জাঙ্কি থাকি আমরা ।  মিউজিক করি ।  পিনিক করি ।  সেক্স করি ।  কে কার সাথে কোন ঠিক নাই ।  ন্যান্সি আমার গিটার বাজানো দেখে খুব মুগ্ধ হয়ে তাকিয়ে থাকলো ।  আমি কিছুটা অবাক হলাম ।  এর আগে কেউ আমার মত মেরিটলেস গিটারিস্টের প্রশংসা করেনাই ।  আমার মিউজিক জাস্ট শো অফ !  এ্যাটিচুড আর পাঙ্ক গেট - আপের জোরে উৎরে যাই ।  ওকে আরেকটু মুগ্ধ করার জন্যে আমার নতুন লেখা একটা জ্বালাময়ী লিরিক দেখালাম ।  এরকম ছিলো লিরিকটা , 
 " শহরের সব বাতি জ্বলছে কেন ? 
নিভিয়ে দাও !  নিভিয়ে দাও ! 
চাঁদটাও নিভিয়ে দাও
এখন হবে রক কনসার্ট
বন্ধ কর বিতোভেন আর মোৎসার্ট
শিরায় অন্ধকারের সুঁচ ভরে দাও
অন্ধকার বিস্ফোরিত হয়ে জ্বলবে এবার " 
 - ও মাই গড !  তুমি কী লিখসো এসব ?  এত কঠিন ।  তুমি একটা জিনিয়াস !  চল তুমি আর আমি আলাদা ব্যান্ড করি ।  
কিছু কিছু মুহূর্ত থাকে ভূতে পাওয়া ।  আমাদের মত বিকারহীন ঘোরগ্রস্থরাও কিউপিডের তীরবিদ্ধ হয়ে চমকে ওঠে । ওটা ছিলো সেরকম একটা সময় ।  আমরা অবশ্য ততক্ষণে ছয় পেগ করে গিলে ফেলেছি ।  আমি ওকে অনেকক্ষণ জড়িয়ে ধরে চুমু খেলাম ।  
 সেই রাতে আমার পারফরম্যান্স হল দুর্দান্ত ।  গিটারে ,  ব্যাকভয়েসে ,  হারমোনাইজিংয়ে এবং অতঃপর ন্যান্সির সাথে রাতে ,  বিছানায় ।  এরপর থেকে আমরা একসাথেই থাকতাম ।  বারোয়ারি ফ্ল্যাট ছেড়ে নিজেদের জন্যে ছোট্ট একটা ফ্ল্যাট ভাড়া করেছিলাম ।  এতে অবশ্য ব্যান্ডের সাথে আমার দূরত্ব বাড়তে লাগলো ।  আর ফ্ল্যাটটাও ছিলো একদম যাচ্ছেতাই ।  বহুদিন কোন সংস্কারকার্য করা হয় নাই ।  দুর্গন্ধ ,  ছাড়পোকা ,  মশা ।  তবে সারাক্ষণ নেশায় ডুবে থাকলে ওসব কিছু মনে হয় না ।  ন্যান্সির সাথে আমার ভালোবাসা গাঢ় হতে থাকলো ,  সেইসাথে পুরোনো বন্ধুদের সাথে দূরত্ব বাড়তে লাগলো ।  আমরা ভবিষ্যত নিয়ে চিন্তা করতাম না কখনও ।  টাকা পয়সার কমতি হতে থাকলে  , ধারকর্জ্য করে বা টুকিটাকি হাতসাফাই করে চলতাম ।  নেশার জন্যে ।  একদিন ন্যান্সি আমাকে বললো ,   " এই জীবন আর ভালো লাগছে না .  চল থিতু হই ।  আমি তো এসএসসি পাশ ।  একটা রিসিপশনিস্টের কাজ তো পাব অন্তত ।  চেহারা যেহেতু ভালো ।  আর তুমিও টুকটাক ক্ষেপ মারা বাদ দিয়ে একটা পার্মানেন্ট জব খোঁজো "  
কথাগুলো শুনে আমার এত খারাপ লেগেছিলো যে কী বলবো !  ন্যান্সি এই কথা বলতেছে !  আমি মাথা গরম করে বসলাম  " বুচ্ছি ,  ইনডাইরেক্টলি আমাকে না করতেছো তো ?  তোমার পুসি গরম হইছে ,  আবার যত্রতত্র ভাড়া না খাটলে চলবে না ।  Once a whore ,  always a whore !  bitch !  "  
ন্যান্সি হিস্টিরিয়াগ্রস্থের মত হাসতে লাগলো ।  কী সে হাসি !  থামতেই চায় না ।  
 " হোয়াট ?  হোয়াট নাও বিচ ?  " 
সে জবাবে আমাকে সম্পূর্ণ অগ্রাহ্য করে কোকেইনটা আনপ্যাক করে স্নিফ করল গভীরভাবে ।  আমার দিকে বাড়িয়ে দিয়ে এলিয়ে পড়ল বিছানায় ।  তারপর মৃদু হাসতে লাগলো । 
তখন আমি বুঝতে পারলাম যে সে জোক করছিলো ।  জীবনটাকে আমরা একটা কৌতুক হিসেবেই নিয়েছিলাম ।  জীবনে বেঁচে থাকতে অনেক কিছুরই প্রয়োজন হয় ।  কিন্তু আমরা জীবন বেছে নেই নি ।  তাই অন্যকিছু বেছে নেয়ার দরকারও পড়েনি ।  আমরা জীবনের সাথে ফ্লার্ট করতাম ।  শুনেছিলাম হেরোইন ওভারডোজ নিয়ে ঘুমাতে গেলে প্রতিটা র‌্যাপিড আই মুভমেন্টের সাথে শ্বাস বন্ধ হয়ে আসতে থাকে ,  একসময় সেটা থেমে যায় ।  ন্যান্সিকে বলেছিলাম একদিন এই এক্সপেরিমেন্টটা করে দেখবো ।  সে খুব উৎসাহ দিয়েছিলো ।  ও বাজী ধরেছিলো আমি মারা যাবো ।  আমি বলেছিলাম ,  না ।  একদিন সত্যি সত্যি ওর সামনেই স্বাভাবিক মাত্রার চেয়ে অনেক বেশি হেরোইন নিয়ে বিশটা ই - পাম ট্যাবলেট খেয়ে ঘুমাতে গেলাম ।  ঘুম থেকে উঠে দেখি যে আমি দিব্যি বেঁচে আছি ।  বাজীতে হেরে অবশ্য ন্যান্সিকে অখুশী মনে হয় নি ।  বরঙ আমাকে বাহবা দিলো  " সত্যিকারের পুরুষ "  বলে ।  তা নয়তো কী !  আমার মত এরকম স্টোমাক কয়জনের আছে হু ! 
  পেপার কাটিং একদিন হেরোইনের রাঙতাটা খোলার সময় একটা হাস্যকর লেখা চোখে পড়ল ।  কোন এক শীর্ষস্থানীয় সংবাদপত্রের সম্পাদকীয় । 
  " আমরা অত্যন্ত উদ্বেগের সাথে লক্ষ্য করছি যে বাংলাদেশে সম্প্রতি নতুন এক ধরনের জীবনযাপন বেছে নিয়েছে তরুণ - তরুণীরা ।  তাদের বাবা - মার বিত্তের অভাব নেই ।  কিন্তু তারা সবকিছু ছেড়েছুড়ে একটা সম্পূর্ণ নিহিলিস্ট জীবন বেছে নিয়েছে ।  পারিবারিক মূল্যবোধ বলে সেখানে কিছু নেই ।  যথেচ্ছ যৌনাচার ,  সঙ্গীতের নামে অপসংস্কৃতির প্রসার ,  এবং নেশা হচ্ছে তাদের জীবনের অনুষঙ্গ ।  লিভিং টুগেদার এখন স্বাভাবিক ব্যাপার হয়ে দাঁড়িয়েছে ।  জীবনকে নিয়ে কোন স্বপ্ন দেখে না তারা ,  কোন পরিকল্পনা নেই ।  শরীরে দিনের পর দিন বিষ ভরে নিজেকে নিঃশেষ করে দেয়া ,  যথেচ্ছ যৌনাচার কোথায় যাচ্ছে তরুণ সমাজ ?  আমাদের এখনই সিদ্ধান্ত নিতে হবে .  .  .  " 
এটুক পড়ে  " ধুর বাল !  "  বলে আমি ফেলে দিলাম কাগজটা ।  শালারা এটা ২০৩০ সাল ।  নিউ ওয়েভ লাইফের তোরা কী বুঝবি ?  সারাজীবন ওই লেকচার মাইরাই জীবন কাটাইলা ,  জীবনের আসল মজা বুঝলা না ।  মর গিয়া !  " 
ন্যান্সিকেও পড়ে শুনালাম ।  আবার শুরু হল তার হিস্টিরিয়াগ্রস্থ হাসি ।  আজকে আমার ভালো লাগছিলো না । 
 " তুই থামবি ?  " 
 " হিহিহিহিহিহি !  ক্যান না থামলে কী করবি ?  " 
 " খুন করে ফেলবো ।  চাকু ঢুকায়া দিবো পেটে ।  " 
সে আরো হিহিহিহি করে ঝাঁপিয়ে পড়লো আমার ওপর ।  ধ্বস্তাধ্বস্তি হল বেশ কিছুক্ষণ ।  আমার হাতে তখনও চাকুটা ধরা ।  ব্র্যান্ডির নেশায় চোখ লাল ,  এক্সট্যাসির প্রভাবে শরীরে ভায়োলেন্সের বারুদগুলো জ্বলছে .  .  .  
  I did it my wayyyyyy  ( জবানবন্দী )  
হু !  আমি ওর বয়ফ্রেন্ড ।  ওর কী হয়েছে ?  
 - তুমি ওকে খুন করছ হারামজাদা ।  ছবি দেখো কত রক্ত বের হইছে ।  
 - তাতে আপনার কী ?  
 - আমার কী মানে ! 
প্রচন্ড এক থাপ্পড়ে আমার মাথা ঝিমঝিম করে উঠলো ।  কিন্তু গত কয়েকবছরের বিশ্বস্ত জাঙ্ক অভ্যস্ততায় ব্যথা বেদনা যৌনতা সবকিছুরই চেতনা নাশ পেয়েছে আমার ।  আর গতরাতে নিয়েছি অক্সিকোনটিন ।  ব্যথার বোধ এমনিতেও নাই । 
 - কেন খুন করছোস ওকে ? 
 - আই ডিডনট মিন দ্যাট !  আই থিনক শি উডন ' ট অলসো ।  সো হোয়াই ইউ আর মেসিং আপ .  .  . 
এরপরে প্রচন্ড এক আঘাতে আমার চেতনা নাশ পায় । 
 - আমার সাথে ইংরাজি চোদাস খানকির পোলা !  
অজ্ঞান হবার আগে এটুকু শুনতে পাই ।  পুলিসগুলা সান অফ বিচ !  
 Coming back to life  ( পরিশিষ্ট ) 
গত দুই বছর ধরে জেলখানায় আছি ।  এইখানে অবশ্য ড্রাগসের অভাব নাই ।  সবই ম্যানেজ হয়ে যায় ।  ভালোই আছি ।  তবে ন্যান্সি আর আমার গিটারটাকে মাঝেমধ্যে মিস করি ।  আমি গিটার ভালো বাজাতে পারতাম না ।  কিন্তু একজোড়া মুগ্ধচোখ আমার দিকে তাকিয়ে থাকতো ,  যদিও পিনিকড অবস্থায় ,  তবে ওইটাই আমার বেশি পছন্দ ছিলো ।  কাল রাতে ন্যান্সি এসেছিলো ।  ওহ ,  এটা শুনে তো কিছু গিয়ানি থিওরি চোদাবে যে ,  হ্যালুসিনেশন না বালছাল ।  দূরে বহুদূরে গিয়া শাহাদৎ বরণ কর ।  যাই হোক ,  অনেক আদর করল আমাকে ।  আমি ওকে স্যরি বললাম ওই এ্যাক্সিডেন্ট টার জন্যে ।  সেটা শুনে আবারও ওর সেই হিস্টিরিয়াগ্রস্থ হাসি ,  থামবেই না !  কত করে বলি যে এটা আমাদের ফ্ল্যাট না ,  এটা একটা কয়েদখানা ।  তা কী শুনবে !  চলে যাবার সময় বলল  " সি ইউ সুন "  । 
 পরেরদিন থেকে হঠাৎ করে আমার সাথে খুব ভালো ব্যবহার করা শুরু করল কারারক্ষীরা ।  আমি কী খেতে চাই ,  আমার আর কী কী লাগবে ইত্যাদি ।  বুঝলাম আমার ডেথ সেন্টেন্স এ্যানাউন্স হয়ে গেছে ।  তবে তাদেরকে বুঝতে দিলাম না ।  জানিতো এগুলো ন্যান্সির চাল ।  একা একা থাকতে আর ভালো লাগছিলো না ওর ।  তাই আমাকে নিয়ে যাবার ব্যবস্থা করছে ।  এখানে ন্যান্সিই সব ।  ইশ্বর বা কারারক্ষী বা বিচারক বা মামলার প্যাঁচঘোচ কারো কোনকিচ্ছুরই ভূমিকা নেই ।  
 ন্যান্সির কাছে যাওয়ার জন্যে আমি উত্তেজনামিশ্রিত আনন্দ নিয়ে অপেক্ষা করতে থাকি । 
  #  গল্পটি Sid and Nancy   চলচ্চিত্রটি অবলম্বনে লেখা । 
   

                    




অবাস্তব যোগজীকরণের উচ্চাভিলাষ

 শুরু সময় তখন কত আমি দেখিনি ।  তবে ব্যাপারটা কতক্ষণ স্থায়ী ছিলো তার একটা আন্দাজ করা যেতে পারে ।  তিন সেকেন্ড ।  অথবা তিনহাজার মিলি সেকেন্ড ।  অথবা ত্রিশ লক্ষ মাইক্রো সেকেন্ড ।  ভিড় ঠেলে মেয়েটি কোনমতে বাসে উঠলো ।   
 শেষ ষণ্ডাগুন্ডা সুযোগসন্ধানী লোকজন আর পড়ুয়া কলেজছাত্রদের ঠেলে সে মহিলাদের জন্যে সংরক্ষিত আসনে বসল ।  ক্লান্তির কালিমা মুছে তার ঠোঁটে স্বস্তির একটা হাসি ফুটে উঠলো । 
  _  _  _  _  _  _  _  _  _  _  _  _  _  _  _  _  *  _  _  _  _  _  _  _  _  _  _  _  _  _  _  _  _  _  _  _   ( সমাপ্ত ) 
 আমার নাছোর চক্ষু ক্যামেরা ,  এবং মনোটোমাস মন  বাঁধ সাধলো আমার সতৃষ্ণ চোখ আর আমার খেয়ালী মস্তিষ্ক ।  সময়ের হাইওয়েতে দূরন্ত বেগে ছুটে চলা আমাদের জীবনগাড়ির মরচে ধরা ইঞ্জিনে লুব্রিক্যান্ট লাগিয়ে ,  ঝাঁ চকচকে করে থেমে মেয়েটিকে অনন্তকাল ধরে দেখতে চায় ওরা ।  
তার শ্রান্তি ,  কপালে লেপটে থাকা এলোচুল ,  প্রসাধন বিবর্জিত কিন্তু স্নিগ্ধ গাল .  .  .  একজন বিশালদেহী লোক কর্তৃক আড়াল হবার আগপর্যন্ত তিন সেকেন্ডে চক্ষুক্যামেরা ঝটপট ছবি তুলে নেয় বেশ কিছু ,  বিভিন্ন এ্যাঙ্গেলে ।  
ছুটির দুপুরের ফাঁকা রাস্তায় মিনিবাস ছুটে চলেছে ,  আমাকে নামতে হবে সামনের স্টপেজে ।  আমাকে পুড়তে হবে রোদ্দুরের পেট্রলে ।  সেই স্নিগ্ধ শ্রান্তির ছায়া থেকে আমি চলে যাচ্ছি দূরে .  .  .  
কিন্তু চলে যাওয়া মানেই প্রস্থান নয় !  যাত্রী ছাউনির বেঞ্চিতে বসার পর আমার কাঁধে ঝোলানো ব্যাগটা পাশে রাখতে গিয়ে কিছুটা ভারি লাগলো সেটা ।  খুলে দেখি একটা ক্যামেরা আর একটা বই ।  
 শট ডিভিশন চলচ্চিত্রের নাম -  তিনটি মহার্ঘ্য সেকেন্ড
দৈর্ঘ্য -  তিন সেকেন্ড
পরিচালক - চক্ষু
অভিনয়ে -  একটি অজানা মেয়ে 
 ( সত্য ঘটনা অবলম্বনে ) 
 ক্যামেরার মেমরিতে সংরক্ষিত চলচ্চিত্রগুলো দেখতে থাকি আমি ।  একটি চলচ্চিত্রই বিভিন্ন ভঙ্গীমায় ধারণ করা ।  কখনও লং শট ,  কখনও মিড শট ,  কখনও ক্লোজ আপ ,  কখনও এক্সট্রিম ক্লোজ আপ ।  
 আমি দূর থেকে দেখি সে বাসে উঠছে ,  হারিয়ে যাচ্ছে ভিড়ে । 
 মেয়েটি আরো নিকটবর্তী হয় মিড শটে ।  তার অবয়ব দেখা যায় কিন্তু শ্রান্তি দেখা যায়না ।  এই অভাব পূরণ হয় ক্লোজ শটে ।  এক্সট্রিম ক্লোজ শটে পরিচালকের কুশলতা পরিপূর্ণভাবে বিকশিত হয় ।  ডিটেইলিং এর কাজ অদ্ভুত ভালো হয়েছে ।  আমি পরবর্তী চলচ্চিত্রগুলো দেখতে থাকি ।  ক্যামেরা এ্যাঙ্গেল নিয়েও ভালো কাজ করেছে পরিচালক ।  কখনও বার্ডস আই ভিউয়ের চিলচোখে ,  কখনও অবলিক ভিউ এর নড়বড়ে স্থায়িত্ব এবং ভারসাম্য ,  হাই এ্যাঙ্গেলের আধো পাখি আধো মানব দৃষ্টি ,  লো এ্যাঙ্গেলে ছোট্ট অবয়বটার বিভ্রম বিবর্ধন ,  অতঃপর আই লেভেলে প্রশান্তিতে শ্রান্তি অবলোকন ।  
  - দেখলেতো কতভাবে দেখা যায় ?  দেখার শিল্প জেনেছো কি তুমি ? 
পরিচালক আমাকে প্রশ্ন করে । 
 - এতসব এ্যাঙ্গেল এবং শটের পারমুটেশন - কম্বিনেশন করে কতগুলো দৃশ্য তৈরী করা যাবে তাই ভাবছি । 
 - অসংখ্য !  আমিতো শুধুমাত্র প্রাথমিক কিছু কৌশল ব্যবহার করেছি ।  সুন্দরকে যদি ধারণ করতে না পারো তবে কিসের চক্ষুষ্মান হয়েছো !  
 আমার ভালো লাগে সে চলে যায়নি বলে ।  তাকে ধারণ করা হয়েছে বলে ।  আমি জানিনা সে কে ,  কারও বাগদত্তা নাকি কারও প্রেমিকা ,  নাকি চিরকুমারী হবার দৃঢ় সিদ্ধান্তে অনড় কেউ ।  শুধু জানি সে ভিড় ঠেলে সামনে এসেছিলো ,  শুধু জানি তার ক্লান্তিতে শহুরে রোদ নকশী বুনছিলো । 
আর এটুকু জানাই যথেষ্ঠ । 
 ব্যাগ কাঁধে নিয়ে আমি আবার হাঁটা শুরু করি ।  কিন্তু ব্যাগটা হালকা লাগছে কেন এমন ?  মুফতে পাওয়া ক্যামেরাটা কি ফেলে এসেছি ?  এখন গেলে কি আর পাওয়া যাবে ?  
 অসীমবাস্তব , অলীকবাস্তব নেই ।  বাসস্টপে এক বুড়ো ছাড়া আর কেউ বসে নেই ।  কেউ নেই ,  কিছু নেই ।  আমি বুড়োকে বয়সজনিত সম্ভ্রমের তোয়াক্কা না করে কড়া কন্ঠে বলি , 
 - এখানে একটা ক্যামেরা ছিলো আপনি দেখেছেন ? 
বুড়ো কিছু না বলে হাসে দাঁড়ি - গোঁফের ফাঁক দিয়ে ।  
 -  কী হল কথা বলছেন না কেন ? 
 - ক্যামেরা ছিলো কিনা জানিনা ।  তবে একটা বই ছিলো ।  সেটা কি তোমার ? 
 ওহ !  বইটার কথা ভুলেই গিয়েছিলাম ।  কি লেখা ছিলো খুলে দেখাই হয়নি ।  ক্যামেরার শোক ভুলতে আমি বইটি পাবার জন্যে উদগ্রীব হয়ে পড়ি । 
 - দিন আমার বই ! 
 - আরে এত ব্যস্ত হচ্ছ কেন ?  রোসো !  বোসো ।  কিছু কথাবার্তা বলি ।  আমি কিন্তু অনেক প্রাচীন এক মানুষ ।  সেই প্রাগৈতিহাসিক কাল থেকে পাড়ি দিয়ে এখানে এসেছি ।  এ যুগের ছোকড়ারা দেখছি বেজায় বেয়াদব ! 
বুড়োর কথা চালবাজি মনে হলেও ভদ্রতার খাতিরে আমি বসি ।  চোখ কোণাচে করে বইটার নাম পড়ার চেষ্টা করি ।  কী ভীষণ খটোমটো নাম !  ইন্টিগ্রাল ক্যালকুলাস ,  জেনোর ধাঁধা এবং আরো কী সব !  অংক বরাবরই ভয় পেয়ে এসেছি ।  ঐ বই নেবার কোন দরকার নেই আমার ।  
 - আমি যাই ।  
তড়িঘড়ি করে উঠে পড়ি আমি ।  
 - যেতে চাইলেই কী যাওয়া যায় ?  তুমি ,  আমি এবং আমরা সবাই যে এক অসম্ভব এবং অবাস্তব জগতে বাস করছি এটা জানো ?  এখান থেকে ঐ ল্যাম্পপোস্টটার কাছে যাওয়া তোমার পক্ষে কখনই সম্ভব না । 
কী বাজে বকছে বুড়োটা !  আমি দ্রুত হাঁটা শুরু করি । 
 - সংক্ষেপে তোমাকে বলি কেন যেতে পারবেনা ,  কেন যাওয়া সম্ভব না তোমার পক্ষে ।  এখান থেকে ল্যাম্পপোস্টটার দূরত্ব কত হবে বলত ? 
 - দশ মিটারের মত ! 
 - ঠিক আছে ।  তোমাকে এই দশ মিটার পাড়ি দিতে হলে তার অন্তত অর্ধেক তো আগে যেতে হবে ,  তাই না ?  
 - তা তো বটেই ! 
 - তার আগে তোমাকে সেই দূরত্বের অর্ধেক পেরুতে হবে ,  তার আগে তার অর্ধেক ,  তার অর্ধেক ,  তার অর্ধেক .  .  . 
 - অর্থাৎ অসীম সংখ্যক অর্ধেক ? 
 - ঠিক ধরেছো ।  
 - অসীমকে পেরুনো কি সম্ভব ? 
 - না ! 
 - তার মানে .  .  . 
 - হ্যাঁ ,  তুমি একটা অসীম জগতের অসম্ভব অস্তিত্ব ! 
 আমি চলৎশক্তিহীন হয়ে দাঁড়িয়ে থাকি ।  
 - আমার নাম  ' জেনো '  ।  আমি একজন গ্রীক দার্শনিক ।  এই প্যারাডক্সটা আমার তৈরী করা । 
 - কেন বানালেন এ ভয়ংকর প্যারাডক্স ?  
আমি আতঙ্ক এবং আড়ষ্ট বোধ করি । 
 - তোমরা শুধু সবকিছুর নেতিবাচক দিকটাই দেখো ।  যেখানে দাঁড়িয়ে আছো আড়ষ্ট বেকুবের মত ,  সেখানে দাঁড়িয়ে থেকে মগজের ধুসর কোষগুলোকে একটু খাটাও !  আমি কি এই নশ্বর জীবনের মধ্যে অসীমের বীজ রোপিত করে দেইনি ?  আজকে তোমার তিন সেকেন্ডের বিহবল অনুভূতিকে তিন হাজার মিলি সেকেন্ড ,  ত্রিশ লক্ষ মাইক্রো সেকেন্ড .  .  . হু আপাতত এটুকুই ভাবো ,  এতগুলো অংশে ভাগ করে দেইনি ?  তিন সেকেন্ডে ত্রিশ লক্ষবার মেয়েটিকে দেখার কৌশল শিখিয়ে দেইনি ?  বোকা ছেলে !  
 - কিন্তু সেটাতো বাস্তবে সম্ভব না ! 
 - বাস্তব ?  কোনটা বাস্তব ?  এই যে আমি হাজার বছর দূরত্ব অতিক্রম করে তোমার কাছে এসেছি এটা কি বাস্তব ?  বাস্তব জগতের শৃঙ্খল থেকে বের হয়ে মনের স্থিতিস্থাপকতা বাড়িয়ে অসীমের কথা ভাবতে পারো না কেন তোমরা ?  সময়ের পেটুক পাকস্থলীর তেজী অম্লে গলে যেতে দেবে তিন সেকেন্ডের সেই সুন্দর অনুভবের শরীর ? 
 - না স্যার !  কখনই না ! 
 - আমাকে স্যার ডাকবেনা ।  আমি মহামতি  ' জেনো '  । 
গম্ভীর স্বরে নির্দেশ দিয়ে চলে গেলেন মহামতি জেনো ।  
 আমি তখন অলীক বাস্তবের শেকল থেকে নিজের স্থবিরতাকে মুক্ত করে হেঁটে চলেছি মন্থর ।  সময়ের আগ্রাসী থাবা থেকে বিপন্ন অনুভবকে ছিনিয়ে এনে ছড়িয়ে ছিটিয়ে দিচ্ছি আকাশে ,  বায়ূস্তরে ,  মনফোনে ,  ডাকবাক্সে ,  মাটিতে ,  সবুজে ! 
 অসীম সংখ্যক অনুভব !  তিন সেকেন্ড থেকে  তিনশরকম ক্লান্তি ,  তিন লক্ষ সৌন্দর্য ,  পাঁচলক্ষ এলোচুল ,  চুরাশি কোটি স্মিত হাসি ,  এক বিলিওন স্নিগ্ধতা -  একজন শ্রান্ত মানবীর কাছ থেকে !  থ্যাংকস মহামতি জেনো !  
 যোগজীকরণ  জেনো রেখে গেছে বইটি ।  আমি আরো কিছু জানার প্রত্যাশায় বইটি নিয়ে ওল্টাতে থাকি ।  
 - ওহে রোমান্টিক বালক !  তোমার আনন্দ দেখে ভালো লাগছে ।  সেই সাথে কিছুটা বিষাদও অনুভব করছি । 
আমি তাকিয়ে দেখি আমার পাশে বসে আছেন লম্বা চুলের উদাস এক মানুষ ।  পরনে পুরোনো দিনের ইংরেজদের পোষাক ।  এবার আমার চিনতে ভুল হলনা ।  স্যার আইজ্যাক নিউটন !  যদিও আমি অংক অনেক ভয় পাই ,  সবসময় কোনমতে পাস করে এসেছি ,  কিন্তু আমি জানি এই মহান গণিতবিদ আজকে এসেছেন সৌন্দর্যের ব্যাখ্যা করতে তার নিজস্ব ভঙ্গীমায় ,  তাই আমার ভয় হয়না ।  আমি সাগ্রহে তাকিয়ে থাকি তার পরবর্তী আচরণের অপেক্ষায় ।  
 - গণিতের মধ্যে আমি সারাজীবন আনন্দ খুঁজে ফিরেছি ,  পেয়েছিও ,  তবে তোমার মত রোমান্টিক আবেগের ক্ষেত্রে সবসময়ই ব্যর্থ ।  আমি এবং আমার প্রেমিকা সম্পর্কিত প্রচলিত গল্পটি জানো তো নিশ্চয়ই ?  সে যাক ,  তোমাকে অফুরান হাবুডুবু খেতে দেখে একটু খারাপই লাগলো ।  ভাবলাম ,  আমার কাছে তো সমাধান আছে ।  তুমি তিন সেকেন্ডকে অসীমে ভাগ করে অসম্ভব জগতে ঘুরপাক খাচ্ছো ,  সেখান থেকে তোমাকে বাস্তব জগতে নামিয়ে এনে একটা ভারসাম্যপূর্ণ অনুভূতি দেয়ার কথা মনে এলো ।  
 - সেটা কেমন ? 
 -  আচ্ছা ,  মনে কর তুমি বিন্দু ১ এ দাঁড়িয়ে আছো ,  সেখান থেকে বিন্দু ২ তে যেতে ,  এখানে ধরা যাক তিন সেকেন্ডের ব্যাপারটা ,  জেনোর প্যারাডক্স মানলে এক থেকে তিনে যাওয়া অসম্ভব ,  কিন্তু যদি ইন্টিগ্রাল ক্যালকুলাস ব্যবহার কর ,  তাহলে এক্স ফাংশন ব্যবহার করে যাওয়া সম্ভব .  .  . 
 নিউটন আমাকে গ্রাফ পেপারে কার্ভ একে সব বুঝিয়ে দিতে লাগলেন । 
  - এই যে দেখছো অধিবৃত্তাকার আকৃতি ,  এখানেও কিন্তু সৌন্দর্য আছে ।  
 - হু ,  নারীদেহের সব আকর্ষণীয় বাঁকই তো কার্ভ ,  প্যারাবোলা ।  নারীদেহের সৌন্দর্য প্যারাবলিক সামেশন দ্বারাই পূর্ণতা পায় ! 
আমি বেশ খোশমেজাজে বললাম ।  তবে মধ্যযুগীয় ভিক্টোরিয়ান পিউরিটান নিউটনের তা পছন্দ হলনা ।  তিনি রোষকষায়িত লোচনে আমার দিকে তাকিয়ে চলে গেলেন !  
 বিদায়পর্বটা ভালো হলনা !  দুঃখিত মহামতি নিউটন ।  আমার শ্রদ্ধা এবং ভালোবাসা গ্রহণ করুন ! 
 মহান চলচ্চিত্র আমি এখন অসীমের জগতের যোগজীকরণ নিয়ে ব্যস্ত ।  মুহুর্তগুলো জোড়া দিয়ে একটা আদর্শ পূর্ণাঙ্গ সৌন্দর্য সমীকরণ তৈরী করছি ।  রাতের নীরব রাজপথে হাঁটতে হাঁটতে আমি হারানো ক্যামেরাটাও খুঁজে পাই ।  এতক্ষণে সুদক্ষ পরিচালক চোখ এবং গণিতবিদ মস্তিষ্ক মিলে সম্ভাব্য সমস্ত শট নিয়ে এবং পারমুটেশন - কম্বিনেশনের যাবতীয় সুত্র প্রয়োগ করে তৈরী করেছে এক মহান চলচ্চিত্র ,  দীর্ঘ ।  দৈর্ঘ্য ?  অসীম অথবা অনির্ণেয় ।  মহান দার্শনিক ,  গণিতবিদ এবং চলচ্চিত্রকারদের সংস্পর্শে এসে আমি অভাবনীয় এক বোধের মুখোমুখি আজ .  .  . 
 শেষের শুরু  -  ঘুম থেকে উঠবিনা ?  
মা ডাকেন আমাকে স্নেহার্দ্র কন্ঠে ।  আমার দিনটা খুব সুন্দরভাবে শুরু হয় ।  সামনে কাঠফাটা রোদ ,  ঘর্মাক্ত মানুষ ,  দাপ্তরিক জটিলতা এসবের সম্মিলনে একটা ক্লান্তিকর দিন যাবে ।  
 কিন্তু আমি যে শিখেছি ভালোবাসার যোগজীকরণ এবং সীমার মধ্যে অসীমকে খুঁজে পাওয়ার কৌশল !  ৮৬৪০০ সেকেন্ডের মধ্য থেকে তিন সেকেন্ড বের করে নিয়ে বাকি ৮৬৩৯৭ সেকেন্ডকে অবজ্ঞা করে এভাবেই এগিয়ে যাবো আমি সবাইকে সাথে করে ।  এ আমার স্পর্ধিত উচ্চাভিলাস বা গর্ব সে যাই বলেন না কেন ! 
   

                    




একজন কুসঙস্কারাচ্ছন্ন মানুষ

  * আমার স্ত্রী একজন কুসংস্কারাচ্ছন্ন মানুষ ।  তাকে আমি যতই বোঝাইনা কেন ,  সে তার নিজস্ব ধ্যানধারণা নিয়েই পড়ে থাকবে ।  কুসংস্কার বলতে আবার বাইরে বেরুনোর সময় পিছ থেকে ডাকলে অমঙ্গল হয় বা পরীক্ষার আগে ডিম খাওয়া যাবেনা এরকম না ,  কুসঙস্কারের আধুনিকায়ন করেছে সে ।  আধুনিকায়ন না বলে অদ্ভুতায়ন বলাটাই শ্রেয় হবে ।  এমনিতেই কুসঙস্কার ব্যাপারটাই অদ্ভুত ,  তারগুলো আরো বেশি ।  রাতের বেলা বিছানায় .  .  .  না থাক ,  এসব একান্তই ব্যক্তিগত ব্যাপার ।  জনসমক্ষে বলার মত যেগুলো ,  সেগুলোর জন্যে আমি অতিষ্ঠ হয়ে উঠেছি তা না ,  সে আমার ওপর কোন কিছু চাপিয়ে দেয়না ,  আনমনে কথা বলে ,  বিচিত্র সব ছবি এঁকে রাখে দেয়ালে বাচ্চাদের মত ।  বাচ্চাদের প্রসঙ্গ আসলোই যখন ,  তখন বলেই ফেলি ,  আমাদের কোন বাচ্চা কাচ্চা হবেনা ।  এটা নিয়ে ওর আক্ষেপ থাকলেও আকাঙ্খা পূরণের জন্যে কখনও কোন কুসঙস্কারের দ্বারস্থ হয়নি ।  পীর - ফকির - তাবিজ - কবিরাজ এমনকি হোমিওপ্যাথিতেও তার বিশ্বাস নেই ।  কোন পীর - ফকির এই লেখাটা পড়লে নিশ্চয়ই আগের লাইনটার আগ পর্যন্ত  খুব খোশমেজাজে ছিলো !  কারণ তারাই তো কুসঙস্কারের ডিপো ।  দুঃখিত জনাবেরা ,  ওর কুসঙস্কারগুলো অন্যরকম ।  আমি যখন লিখতে বসি ,  তখন সে সামনে থাকলে সবসময় একটা আপেল সাধবেই আমাকে ।  আপেল সবসময় থাকে ফ্রিজে ।  ও কখনও পীড়াপীড়ি করবেনা ,  হাতে নিয়ে ঠায় দাঁড়িয়ে থেকে বলবে ।  " খাও , অন্তত একটা কামড় "  কারণ জিজ্ঞাসা করলে বলে একদিন আমি এমনিতেই জেনে যাবো ।  আমার অবশ্য জানার তেমন কোন আগ্রহ নেই ।  ছোট্ট একটা কামড় দিয়ে লিখতে বসি ,  আজ বেশ ক্ষুধা ছিলো বলে পুরোটাই খেয়েছি ।  তারপর লিখতে বসা .  .  .  * আমাকে সে বলে কুসঙস্কারাচ্ছন্ন !  এতদিন ছন্নছাড়া জীবন কাটিয়ে আমাকে পেয়ে যে খুব গুছিয়ে নিয়েছে ,  তা না ,  বরঙ আমার  নিরলস নিস্পৃহতায় আরো হতচ্ছাড়া হচ্ছে দিনকে দিন ।  আচ্ছা বলুকগে  ,  হয়তোবা আমি তাই ।  কিন্তু সে যে অভিশপ্ত একজন মানুষ তা কি জানে ?  আমি অবশ্য তার অভিশাপ কাটানোর জন্যে আমার কুসংস্কারাচ্ছন্ন আচরণসমূহ  করিনা ।  প্রথম যেদিন আমরা মিলিত হলাম .  .  . নাহ থাক এসব একান্তই ব্যক্তিগত ব্যাপার ।  বলা ঠিক হবেনা ।  একটু আগে সে লিখতে বসল ,  তাকে একটা আপেল দিলাম ।  সবসময়ই দিই ।  সে লেখালেখি করে ।  লেখালেখি করাটা ,  তাও আবার বিকল্প ধারার সাহিত্য ,  আমার কাছে পাপ মনে হয় ।  কেন মনে হয় ?  কারণ যারা এই পথ বেছে নেয় তাদের ওপর অভিশাপ পড়ে ।  যেচে পড়ে নিজেকে অভিশপ্ত করাটা তো পাপ ' ই ।  তাই সে যখন লিখতে বসে তাকে আদিপাপের উপকরণটা খাইয়ে দিই ।  শয়তান খাইয়েছিলো বিবি হাওয়া বা ইভ যাহোক কোন একজনকে ।  এখন আমি সে শয়তানিটা করছি তার সাথে হাহা !  মর্ত্যেই থাকুক ,  স্বর্গ লেখকদের জন্যে না ।  আমার কথাগুলো খুব অযৌক্তিক শোনাচ্ছে নিশ্চিত ,  তা শোনাক ,  কিছু কুসংস্কার মেনে চলছি ,  চলুক ।  আমাদের কোন সন্তান হবেনা ।  হবে কীভাবে ?  সে আমার জরায়ু টেনে বের করে ছিড়ে পোকামাকড়কে দিয়ে খাইয়েছেনা ?  সে বলতে কিন্তু আমি তার কথা বলছিনা ।  এটা অন্য একজন ।  তার সাথে বোঝাপড়া হবে পরে ।   *  - কী বলছ বিড়বিড় করে ?  - বোঝাপড়া করছি একজনের সাথে ।  - সেই একজনটা কে ?  - তুমি কোনদিনও জানবেনা ।   - বুঝেছি ।  এটা তোমার সেই জরায়ু সঙক্রান্ত বোঝাপড়া না ?  - হ্যাঁ ,  বেশ বুঝেছো ।  - কিন্তু এটা বুঝিনা তার সাথে কথা বলার সময় পাজরের ওপর হাত রাখতে হয় কেন ?  কী সব কুসঙস্কার ! পাজরের ওপর -  প্রকৃতপক্ষে পাজরের হাড়ের ওপর কেন হাত রাখি সেটা ওকে বলার প্রয়োজন মনে করিনা ।  আদম না এ্যাডাম কার যেন পাজরের হাড় থেকে নাকি হাওয়া বা ঈভের সৃষ্টি ।  আমার ওপর যে অনাসৃষ্টি হয়েছে তার সাথে সাম্যাবস্থা তৈরীর জন্যে ওখানে হাত রাখি ।  নিজেকে আদিমাতা হিসেবে ভেবে উল্টোপথে সৃষ্টি এবং স্খলনের প্রক্রিয়া তৈরী করি ।   - তোমার কী খুব কষ্ট হয় ?   - আমি অনেক ভালো আছি ।  তোমার মত প্রসববেদনা হয়না ঘনঘন !  - হাহা !  - যাই ,  আমার বাগানে যাবার সময় হল । সাধারণ চোখে দেখলে অন্য আর দশটা বাগানের মতই মনে হবে ,  গাঁদা ফুল ,  ক্যাকটাস ,  আমগাছের চারা .  .  . বাগানটির নাম দিয়েছি  " গার্ডেন অফ ইডেন "  ।  ঐ যে ,  আদম দাদামশাই যেখানে বসে অলস সময় কাটাতেন ।  এই বাগানে সবচেয়ে ফলবতী গাছ হল বড়ই গাছটা ।  এই গাছের নাম দিয়েছি  " দ্যা ট্রি অফ নলেজ "  ।  নিষিদ্ধ ফল গন্ধমের গাছ ।  এখানে অবশ্য গন্ধমের নামগন্ধ নেই ,  খেতেও বারণ নেই কারো ।  বরঙ এটা থেকেই সবচে বেশি খাওয়া হয় ।  সবাই খেতে পারবে ,  শুধু একজন বাদে ।  যে আমার জরায়ুতে কর্কট বসিয়েছিলো ।  আসুক না একবার সাহস করে ,  খেয়ে দেখুক না ফল !  আমার সে অবশ্য এতসব জানেনা ,  সে শুধু জানে যে আমার সাধের বাগানের ফুল ছিড়লে আমি রাগ করি ,  দুষ্টু ছেলেরা ফল পেড়ে খেলে রাগ করি ,  কিন্তু এই গাছ থেকে যে যত ইচ্ছা ফল খাক ,  কোন বারণ নেই ।  এটাকেও সে কুসংস্কার ভেবে বসে আছে কিনা কে জানে !   *  - তুমি নিস্পৃহ ।  - তুমিও ।  - আমরা দুজনেই ।  ভালো হয়েছে ম্যাচিংটা !  তাইনা ?  - নিস্পৃহদের আবার ভালো মন্দ কী !  - তা বটে ।  - তুমি অভিশপ্ত ।  - সপ্তসমুদ্র পাড়ি দিতে রাজি আছি এরকম অভিশাপ অর্জন করতে !  - তুমি পাপী ।  - কেন ?  - এতশত লেখ ,  কত চরিত্র বানাও ,  কত অনুভূতির পসরা সাজাও অক্ষর বিন্যাসে ,  কিন্তু তুমি নিজে অনুভূতিহীন ।  তাহলে অনুভূতিগুলো তুমি পাচ্ছো কোথা থেকে ?  নিশ্চয়ই কোন অসৎ পথ থেকে এসেছে ।  ইউ আর নট অনেস্ট মিস্টার !  - আমি এই সঙলাপগুলো কোন একটা গল্পতে দিয়ে দেবো ।  ভালো বলেছো বেশ !  - তুমি কী নিজেকে ঈশ্বর ভাবো ?  - সর্ট অফ ।  সৃষ্টিশীল প্রতিটা মানুষের মধ্যেই ঈশ্বরস্বত্তা আছে ।  - আমি তো সৃষ্টিশীল না ।  আমার থেকে কিছু জন্ম নেবেনা ।   - তোমার কুসংস্কারগুলো কিন্তু বেশ ক্রিয়েটিভ !  - আমার কথা কি শুনছো ?  আমি বলেছি আমার থেকে কিছু জন্ম নেবেনা !  - ওহ !  হু ,  বুঝলাম ।  স্যরি ।  - আমার ওগুলো কুসংস্কার না ।  আমি একটা প্রক্রিয়ার ভেতর দিয়ে যাচ্ছি ।  একটা প্রজেক্ট হাতে নিয়েছি বলতে পারো ।  বিশাল প্রজেক্ট ।   - কিরকম সেটা ?  - এর নাম দিয়েছি  " উল্টেশ্বরী প্রকল্প "  ।  অনেক রাত হয়েছে ।  এখন ঘুমাও । ঈশ্বর !  সে নিজেকে ঈশ্বর ভাবে ,  সর্ট অফ ।  যাই হোক ,  কিছুটা ঈশ্বর হলেও চলবে ।  আমার বাগানে ঈশ্বর আছে কালো তালিকায় ।  ফলবতী বড়ই গাছের ফল খাওয়া বারণ তার ।  আমি চাচ্ছিলাম খুব ও ব্যাটা একদিন আসুক আমার বাগানে ,  বারণ করা স্বত্ত্বেও ফল খাক ,  তারপর আমি তাকে ধমক দিয়ে স্বর্গে পাঠিয়ে দেবো ।   *  - শোন ,  তুমি আমার বাগানের সব ফল খেতে পারবে কিন্তু বড়ই গাছের কাছেও যাবেনা ।  - এ আবার নতুন কোন খেয়াল !  আমি বড়ই পছন্দ করি ।  - আমি কোন কথা দুইবার বলিনা ।  - আমাদের মধ্যে এমন সম্পর্ক নেই যে ,  মান - অভিমান - ঝগড়াঝাটি হবে এসব ব্যাপার নিয়ে ।  শীতল ।  - শীতল ।  - আমি বাগান থেকে ঘুরে আসি ।  তোমার বারণ মানবো কিনা নিশ্চয়তা দিতে পারছিনা ।  - অভিশপ্ত মানুষের আর কী ' ই বা হারাবার থাকে !  - সেটাই । তাহলে শুরু করা যাক প্রকল্পের কাজ !  ওহ ,  একটা ভুল হয়ে গেছে ।  শয়তানকেও তো লাগবে ।  পাই কোথায় ?  অসুবিধে নেই ,  অপেক্ষা করতে করতে পেয়ে যাবো ।  শয়তান পাওয়া খুব কঠিন কিছু না ।  - দাঁড়াও আমিও আসছি ! আমরা পাশাপাশি হাঁটছি ।  ফুলবাগানে দম্পতির বৈকালিক পরিভ্রমণ খুব রোমান্টিক দেখানোর কথা বাইরে থেকে ,  আদতে ব্যাপারটা তা নয় ।  আমাদের সম্পর্কের রঙ এই গোধূলিবেলার মতই আবছা ।   - আচ্ছা তুমি আরেকটা বিয়ে করনা কেন ?  সন্তান পাবে ।  - আলস্য !  - যাক ,  তাও বলনি যে তোমার মহানুভবতা ইত্যাদি !  - ওসব বইয়ে লিখি ।  বাস্তবে আমি কেমন তুমি জানো ।  - নিস্পৃহ ।  - তোমার মত ।  - তুমি অভিশপ্ত !  তুমি পাপী !  তুমি শয়তান !  - হ্যাঁ অভিশাপ এবং পাপের ব্যাপারে সেদিন যা বলেছিলে পছন্দ হয়েছে ।  - তুমি ঈশ্বর হতে পারো ,  শয়তান হতে পারোনা ?  - মানে ?  - সেদিন যে বললে তুমি সৃষ্টিশীল মানুষ ,  তাই তোমার মধ্যে ঈশ্বরের স্বত্ত্বা আছে ।  শয়তানের স্বত্ত্বা নেই ?  - সেতো সব মানুষের ভেতরেই থাকে ।  - তোমার সবচেয়ে খারাপ কাজ বা চিন্তা কী ?  - বলা যাবেনা ।  - গুড !  তাহলে বেশ ভালো শয়তান তুমি ।  আমার প্রজেক্ট শেষের পথে ।   - কীসের প্রজেক্ট - ফ্রজেক্ট বলছো কদিন ধরে ,  বিরক্তিকর ! বিরক্তি তার মধ্যে গতি সঞ্চারিত করে ।  আমাকে পেছনে ফেলে সামনে এগিয়ে বড়ই গাছটার কাছে যায় ।  বারণ মানলোনা ।  শয়তানের পাল্লায় পড়েছে ।  এখন তুমি ঈশ্বর হও ।  ঈশ্বর ,  তোমাকে নশ্বর বানাবো আজ !  - এই ,  তোমার লেখা কবিতা থেকে একটু শোনাওনা কয়েকটা লাইন !  আমি তার কাছে যাই ।  সে কিছুটা অবাক হলেও খুশীর ভাবটা লুকোতে পারেনা ।  ঈশ্বরেরা বরাবরই স্ততিপ্রিয় ।  হ্যাঁ ,  বলছে ,  বলছে সে কবিতা !  তার সৃষ্টি ।  সে একজন ঈশ্বর এখন ।  বাগে পেয়েছি ঈশ্বরটাকে !  আমার আপেল ফল ,  গার্ডেন অফ ইডেন ,  ট্রি অফ নলেজ ,  পাজরের হাড় ,  সবকিছু এবার সিনক্রোনাইজড হয়েছে ,  উল্টেশ্বরী প্রকল্প সাফল্যের মুখ দেখার পথে !    - কেমন লাগলো কবিতাটা ? সদা শীতল মুখে এখন তেলতেলে হাসি ।  জানিতো ,  ঈশ্বর মানেই প্রশংসালোভী ,  আর নিজেরা অন্যদের ওপর যাচ্ছেতাই করে বেড়াবে !  আমার জরায়ুতে কর্কট রোগ দিয়েছিলো ঈশ্বর ।  তার সাথে বোঝাপড়া এখনও শেষ হয়নি অবশ্য ।  তবে তার একজন অনুচরকে তো পেয়েছি !  কবিতা সম্পর্কে আমার মতামত জানিয়েছি কী জানাইনি ,  সে বড়ই ফল মুখে পুরে দিলো ।  এবার আমার বিচার প্রক্রিয়া শুরু হবে !  *   - নিষিদ্ধ ফল খেয়েছো তুমি !  মর্ত্যে থাকার আর কোন প্রয়োজন নেই তোমার ।  স্বর্গে গিয়ে আরাম কেদারায় বসে হুরপরীদের নৃত্য দেখো ।  আয়েশ করে শরাব পান কর !  আমার আদেশ ভঙ্গ করার ফলে তোমাকে আমি স্বর্গে নিক্ষেপ করলাম !  এটা তোমার শাস্তি ! হিস্টিরিয়াগ্রস্থের মত হাসছে সে ।  ব্যাপার কিছুই বুঝতে পারছিনা ।  মাথায় গন্ডগোল নাকি ?  কার্ডিগানের পকেট থেকে একটা ছুরি বের করে ধেয়ে আসছে আমার দিকে !   - যদ্দুর জানি পাপ - টাপ তেমন করনি ,  সুতরাঙ ,  স্বর্গেই যাবে ।  মৃত্যু !  মৃত্যুর পর সৃষ্টিপ্রক্রিয়া থেমে যায় ।  হাহাহা !  হাহাহা !  বাগে পেয়েছি আজকে ঈশ্বরকে ।   - শোনো !  থামো !  কী করছো এসব ?  আরে .  .  .  * লেখকদের জীবনীশক্তি কম হয় ।  গলায় ছুরিটা সেধিয়ে দিতেই গলগল করে রক্ত পড়লো কিছুক্ষণ ।  তারপর দুম করে পড়ে গেলো !  আমার  " উল্টেশ্বরী প্রকল্প "  সফল হলো ।  আমি কিছু সৃষ্টি করতে পারিনা ।  আমি কাউকে জন্ম দিতে পারবোনা ।  তাই কথিত ঈশ্বর এবং সৃষ্টি সংক্রান্ত কাহিনীটাকে উল্টো করে সাজিয়ে ঈশ্বরের সাথে বোঝাপড়া শেষ করলাম ,  যেহেতু ঈশ্বরই আমার জরায়ুতে কাঁকড়া - বিছে ছেড়ে দিয়েছিলো ।  এটা অবশ্য প্রাথমিক পর্ব ।  সামনে আরো কিছু প্রকল্প বাস্তবায়ন করতে হবে ।  হাসপাতালের বিছানায় শুয়ে ভাবার অনেক অবসর ।  






সাইকো স্বপ্ননামা

 বোজো চোখ ।  এলো রাত ।  এলোমেলো রাত এলোচুলে দাঁড়িয়ে তত্ত্বাবধান করবে তোমাদের ঘুম ,  স্বপ্ন ,  নাঘুমো চোখে কালশিটে এঁকে দেবে ,  ধার দেবে নিজের কালো রঙ ।  রাতপ্রহরী হয়ে যারা রাতের নিঃসঙ্গতা ঘুচাচ্ছে ,  তাদের অনেকেই শেষপ্রহরে এসে নেতিয়ে পড়ে ।  শুধু ঘুমোয়না রাত ।  আসে রাত ,  যায় রাত ,  তার হাত ধরে আসে স্বপ্ন ,  দুঃস্বপ্ন ।  ভালো স্বপ্ন ,  খারাপ স্বপ্ন ,  সাইকো স্বপ্ন .  .  .  *  - প্যাক করে দিন - সব একসাথে দেবো ?  - হ্যাঁসে প্যাকেটটা হাতে নিয়ে বিষণ্ণ গুমোট রঙের নিয়নপ্লাবিত রাস্তা ধরে হেঁটে যায় ।  এই এলাকাটা খুব ছিনতাইপ্রবণ বলে সে দূরে ছুড়ে মারে প্যাকেটটা ।  একটা চিল ছো মেরে উড়ন্ত প্যাকেটটা নিয়ে হারিয়ে যায় ।  ছিনতাইকারীরা গুলি করে চিলটাকে নামানোর চেষ্টা করে ।  ইদানিং খুব ডাকসাইটে লোকরা ছিনতাই করতে নেমেছে ।  প্রতিরক্ষা বাহিনীর উচ্চপদস্থ কর্মকর্তা থেকে আমলা ,  সচিব ,  মন্ত্রী সবাই এক হয়েছে সাধারণ ছিনতাইকারী ,  যেমন বেকার যুবক ,  কেরাণী বা ব্যবসায়ীদের সাথে  ।  নিখুঁত টিপে এক গুলিতেই চিলটাকে প্যাকেটসমেত নামিয়ে ফেললো তাদের একজন ।  চিলটা খুব বিরক্ত হয়ে উড়ে গেলো আবার নতুন কোন প্যাকেটের সন্ধানে ।  ছিনতাইকারীরা প্যাকেট নিয়ে চলে যাবে নাকি বজ্জাত চিলটাকে আবার গুলি করবে নাকি প্যাকেটের মালিককে ধরে খানিকটা রগড়ে দেবে এসব নিয়ে যখন দ্বিধাগ্রস্থ ,  ততক্ষণে লোকটি আবার দোকানে ফিরে গেছে ।  - প্যাকেট করে দিন ।  - সব একসাথে দেবো ?  - হ্যাঁ । তার যাবার পথে এবার নতুন উপদ্রব হিসেবে আবির্ভূত হয় দুইটি মেয়ে ।  হাতে তাদের ধারালো অস্ত্র ।  সে মুগ্ধ হয় মেয়েগুলির ধারালো শরীর এবং অস্ত্র দেখে ।  তারা কোন হুমকি ধামকিতে না গিয়ে অস্ত্র নাচাতে নাচাতে চলে যায় জোৎস্নাপ্লাবিত রাস্তা ধরে ।  নিয়নলাইটগুলো এই রাতের বিপুল চন্দ্র পরিক্রমার সাথে পেরে ইতস্তত পড়ে আছে এখানে ওখানে ।  একটু আগের খানিক বৃষ্টিতে মন্ড হয়ে কর্দম আকৃতি ধারণ করেছে তারা ।  পথ পিচ্ছিল ।  তবে মেয়েদুটো স্বচ্ছন্দে হেঁটে যায় ।  তাদের অনুসরণ করতে গিয়ে পিছলে পড়ে সে ।  হাঁটু ছিলে যায় ,  তবুও এগুতে থাকে সম্মোহিতের মত ।  *  - প্যাক করে দিব ?  - নাহ !  ছড়ানো ছিটানোই থাক ।  ওভাবেই নিয়ে যাবো ।  কিছু পড়ে গেলে যাক হাত গলে ।  পরোয়া করিনা ।  হাহাহা ।  অস্ত্রধারী সুদর্শনা মেয়েটির হাসি শুনে অপরজন বলে ,  - এখনই এত হাসছিস একটু পরে যখন আসল মজা শুরু হবে তখন কী করবি ?  - ও ,  বেঁধে ফেলেছিস ?  - নাহ ,  বাঁধি নি ।  চরে বেড়াক এই বিশাল ঘরে ।  ক্যাট এ্যান্ড মাউস গেম বেইবি !  - রেটিং কত ?  -  R - Restricted ।  যে দোকানদার ছোকড়ার কাছ থেকে প্যাকেট নিতে চাইলি ওর বয়স কত ?  আঠারোর কম হলে বিদেয় করে দে ।   - যা ইচ্ছা হোক ।  এখানে অত নিয়ম মানার কী আছে ।  যাই হোক ,  লেট দ্যা গেম বিগিন !  এ্যাই যে লোক ,  নাম কী তোমার ?  - আমি নাম বলবোনা গেম খেলবো ।  - ওকে ।  প্যাকেটের মধ্যে কী ?  - সেটা তো তোমরা ভালোভাবেই জানো ।  - বাহ !  তোমার তো অনেক বুদ্ধি !  আমি জানিনা ,  আমার বোনও জানে ,  ঐ চিলটাও জানতো ।  ছিনতাইকারীগুলোই মনে হয় সবচেয়ে জ্ঞানী ।  ওরাও ঠিক জানে ।  - তোমরা কী দু বোন ?  - না তিন বোন ।  আরেকজন সাজগোজ করছে যথাসময়ে এসে পড়বে ।  - তোমার সামনে আসতে হলে কী আর সাদামাঠাভাবে আসা যায় ?  সে তো হবে ঘোরতর অন্যায় ! অন্যজনও আলাপচারিতায় অংশ নেয় শ্লেষ মিশিয়ে ।  বিশাল ঘরটাতে অনেক উঁচু সিলিং ।  কোথাও কোন আসবাবপত্র নেই ।  একটু কান পাতলেই শোনা যায় হিংস্র কামোন্মত্ত কোন জানোয়ারের হিসহিস আর অজস্র মানবকন্ঠের ফিসফিস ।  বাতাস একটু জোরে বইলে ভালোভাবে শোনা যায় ।  আর নাসারন্ধ্রের কোষগুলোকে ভালোভাবে কাজে লাগালে কিছু একটার গন্ধ পাওয়া যায় ।  নাহ জাগতিক কোন কিছু নয় ।  অন্য একধরণের গন্ধ ।   - কিসের যেন একটা গন্ধ পাচ্ছি ।  তোমরা পাচ্ছোনা ?  লোকটা জানতে চায় দুই সুদর্শনা অস্ত্রধারীর কাছে ।  - ধন্যবাদ প্রণোদনা দেবার জন্যে ।  - ধন্যবাদ অনেক । আনুষ্ঠানিকতা শেষ করে দুই বোন লোকটার ওপর ঝাপিয়ে পড়ে ধারালো অস্ত্র নিয়ে ।  দুইজনের সম্মিলিত কোপে লোকটি নাকহারা হয় ।  এখন রক্তের বোটকা গন্ধ পাওয়া যাচ্ছে ,  কিন্তু ঐ লোকটি তা পাবেনা ।   - সুন্দর নাক তোমার ।  গ্রীকদের মত খাড়া ।  এখানে তো এরকম দেখাই যায়না বলতে গেলে ।  লোকটি ব্যথা এবং বেদনায় চিৎকার করে ওঠে ।  - উৎসাহিত করার জন্যে আন্তরিক ধন্যবাদ ।  - অজস্র ধন্যবাদ । মেয়েদুটো এবার এলোপাতাড়ি আঘাত করতে থাকে তাকে গুরুত্বপূর্ণ অঙ্গগুলোর ক্ষতি না করে ।  আসল মজাটা শেষের জন্যেই থাক ।   *  - প্যাক করে দিন - সব একসাথে দেবো ?  - হ্যাঁ সুদর্শনা অস্ত্রধারী বোনত্রয়ীর শেষজন প্যাকেটটা নিয়ে হেঁটে চলে ।  অন্ধকারে প্রায় কিছুই দেখা যায়না ।  কিন্তু তাকে ঠিকই ধরে ফেলে ছিনতাইকারীরা ।   - প্যাকেটটা দিয়ে দাও সোনা ।  - নাকি এই ধারালো অস্ত্রটা দিয়ে একটা কোপ দেবো ?  ছিনতাইকারীরা চিন্তায় পড়ে যায় ।   - কোপের বিনিময়ে প্যাকেট ,  রাজি ?  - আচ্ছা প্যাকেটটার ভেতর কি আছে যে তোমরা এত করে চাও এটা ?  - কেন তুমি জানোনা ?  - না - এটার ভেতর আছে স্বপ্ন । মাটির খুব কাছ থেকে চিলটা উড়তে উড়তে ওদেরকে প্রদক্ষিণ করতে থাকে ।  - বাহ বাহ !  ছিনতাইকারীরা আজকাল সোনা - গয়না বাদ দিয়ে স্বপ্ন খুঁজে বেড়াচ্ছে ! শ্লেষ প্রকাশ পায় মেয়েটির কন্ঠে ।   - তা করবনা ?  আমরা হলাম এই অন্ধকার বিদঘুটে শহরের একমাত্র বাস্তব চরিত্র ।  তোমারতো অস্তিত্বই নেই তুমি ,  অলীক ।  এক কাজ কর ব্যাগের মধ্যে তুমিও ঢুকে পড় ,  স্বপ্ন  দেখার উপকরণ হিসেবে তুমি অসামান্য !  - হাহাহা !  এই ব্যাগ আমার দরকার নেই ।  এই নাও ! সে আকাশের দিকে ছুড়ে দিল প্যাকেটটা ।  চিলটা যেন এরই অপেক্ষা করছিলো ।  নিমিষেই লুফে নিলো সেটা । ছিনতাইকারীর দল হতাশ হয়ে বসে পড়ে ।  প্রায়ই এই বিদঘুটে বিষণ্ণ শহরে লোকজনকে পাওয়া যায় প্যাকেটসমেত ,  কিন্তু ও দিয়ে এ পর্যন্ত কোন লাভ হলনা ।  আজকের প্রথম শিকারটা ,  যে লোকটার কাছ থেকে তারা কেড়ে নিয়েছিলো প্যাকেট ,  সেটা ছিলো শূন্য ।  লোকটা ছিলো স্বপ্নহীন ,  অথবা দোকানদারটা তাকে ঠকিয়েছে ।  দোকানদারটার ঠিকানা জানা থাকলে ভালো হত ।  কিন্তু এই ছোট্ট ঘোলাটে অন্ধকারের শহরে তন্নতন্ন করে খুঁজেও তারা দোকানটির হদীশ পায়নি ।  আজব এক শহর !  সমবেত দীর্ঘশ্বাসে একই চিন্তার ভায়োলিন বাজে ।  * লোকটিকে ক্রমাগত আঘাত করে চলেছে তারা ।  তার কান কেটে নেয়া হয়েছে ইতিমধ্যে ।  এখন দুইবোন তার সমতল বুকের ছোট্ট নিপলটায় খুঁচিয়ে আনন্দ পাচ্ছে ।   - আমাদেরটা থেকে তোমারটা কত ছোট !  হিহিহি ! আরেকজন লোকটার তলপেটের কাছে এসে ধারালো অস্ত্রটা দিয়ে একটা বিচিত্র অজানা মানচিত্র আঁকতে থাকে ।  অপরজন অস্ত্রটা দিয়ে চোখের পাতা কেটে ফেলে ।  - তোমাকে খুব সুন্দর দেখাচ্ছে !  হিহিহি !  - আমার প্রতি কেন এত অত্যাচার ?  অনেক কষ্টে লোকটি উচ্চারণ করে ।  - বলব সোনা সবই বলব ।  আমাদের আরেক বোন আসুক ,  তারপর সব জানতে পারবে ।  - টর্চারের ব্যাপারে তার সৃষ্টিশীলতা এবং দর্শন অত্যন্ত উঁচুমাপের ।  আশা করি তুমি উপভোগ করবে ।  হিহিহি !  - ও এখনও আসছেনা কেন রে ?  - কি জানি !  আচ্ছা শোন ,  একটু ওদিকে চল ওর সম্পর্কে আমার একটা সন্দেহ আছে ,  তোকে বলব ।  - আচ্ছা চল ।  আমারও কিছু কথা বলার ছিলো ।  এই যে ভদ্দরলোক আপনি রিল্যাক্স করুন ,  আমরা একটু গুরুত্বপূর্ণ আলোচনা সেরে আসি !  * আমার দুইবোনকে ইদানিং কেন যেন ভালো লাগছেনা মোটেও ।  তারা নিষ্ঠুর ,  নৃশংস ,  এজন্যে না ।  ওদের সাথে খাপ খাওয়াতে পারছিনা ।  ওদের প্রাণচাঞ্চল্য অফুরান ।  প্রাণ !  আমরা নাকি অলীক বস্তু ,  ছিনতাইকারীরা বলল ।  এই শহরে কী কোথাও আছে প্রাণ ?  এখানে কোন সবুজ গাছ নেই ,  ঘাস নেই ,  বৃষ্টি নেই ,  রোদ নেই  - সারাক্ষণ একটা গুমোট অন্ধকার ।  মাঝেমধ্যে অবশ্য চাঁদ ওঠে ।  তখন অনেক আলো হয় ।  অন্ধকারের কি প্রাণ আছে ?  আলোর কি প্রাণ আছে ?  আমার নিজেকে জীবিত এবং বাস্তব ভাবতে ইচ্ছা করে ।  কিন্তু আমি জানি ,  আমরা অলীক ,  অস্পর্শনীয় ।  আমাদের জন্যে বাস্তব পৃথিবীর সদ্য গোঁফ গজানো ছেলে ,  পড়ুয়া যুবক ,  বেকার ,  প্রতিষ্ঠিত চাকুরে সবাই এমনভাবে হামলে পড়ে যে বাধ্য হয়ে ওদেরকে টর্চার করতেই হয় ।  আমরা স্বপ্ন হন্তারক ।  প্রতিদিনই কেউ না কেউ আসে ওখান থেকে ,  প্রতিদিনই দোকান থেকে সেই প্যাকেট - তারপর আমাদের দেখে মোহিত হয়ে পিছু ধরা ,  একদম পান্ডুলিপি মেনে চলছে সব ।  আজকে কী মনে করে আমিও ঐ দোকানে গেলাম ।  দোকানদার আমাকে দেখে অবাক হয়েছিল অনেক ।  আমি গ্রাহ্য না করে একটা প্যাকেট নিয়ে আসলাম ।  তবে ব্যাপারটা আমাকে পীড়া দিচ্ছিলো খুব ।  এসব করা আমার মোটেও উচিৎ হচ্ছেনা ।  আমি অলীক ,  আমি স্বপ্নের দেবী ,  আমি অস্পর্শনীয় ,  আমি কেন ওসব কিনতে যাবো ?  তাই প্যাকেটটা ছিনতাইকারী আর চিলদের মাঝে রেখে চলে আসলাম ।  বেচারা ছিনতাইকারীরা !  ওরা এখানে এসে আটকা পড়ে গেছে ,  আর বেরুতে পারছেনা ।  বোকারা কেন বোঝেনা এক মানুষের স্বপ্নের সাথে আরেক মানুষেরটা মেলেনা !  ছিনতাই করে লাভটা কী !  আর যৎকিঞ্চিত মিললেও ছো মেরে নিয়ে যায় চিলটা ।  আরে !  আমি নিজেই তো একটা বড় বোকামি করে ফেলেছি !  আমার প্যাকেটটা কেন খামোখা ছুড়ে ফেলে আসলাম ?  খুলে দেখা দরকার ছিলো ওখানে আদৌ কিছু আছে কি না ।  না থাকাটাই স্বাভাবিক ,  কিন্তু যদি থাকতো !  আমার স্যাডিস্ট স্বপ্নদেবী হয়ে কাজ নেই ,  স্বপ্ন  যদি আমিও দেখতে পারতাম !  *  - এতক্ষণে এলি ?  - হু !  - তোর সাথে আমাদের কথা আছে ।  - বল - তুই কি  ' আমাদের '  মত নাকি  ' অন্যরকম '  সত্যি করে বলতো ?  - জানিনা ! মাঝখান থেকে আরেক বোন এসে এই শীতল কথোপকথনে বিঘ্ন ঘটালো ।   - আরে এসব রাখ এখন !  চল ভদ্দরলোককে নিয়ে কিছু মজা করি !  চল চল !  - ইচ্ছা করছেনা কেন যেন । এবার দুই বোনই তার দিকে হতবাক দৃষ্টিতে তাকালো ।  তারা হয়তোবা কিছু বলতে যাচ্ছিলো বা কিছু করতে চাইছিলো অথবা নিস্তব্ধতাই বজায় রাখতো ,  কিন্তু আসলে কি হত তা আর জানার উপায় থাকলোনা তৃতীয় বোনটি দ্রুত দুই কোপে অন্য দুজনের গলা থেকে মাথা বিচ্ছিন্ন করে ফেলায় ।  - সিলি !  আমাদের প্রাণ ' ই নেই আর তুই আমাদের গলা কাটছিস মারার জন্যে ।   ' যাহোক '  ,  গলার সাথে মাথাটা ঠিক করে লাগিয়ে সে কথা চালিয়ে গেলো ,   " তোর সাথে আমরা আর নেই ।  আমাদের সন্দেহই মনে হয় সত্যি ।  কেউ তোকে এত তীব্রভাবে কামনা করেছে যে তোর মধ্যে প্রাণ সঞ্চার হয়েছে ।  এরকম ঘটনা এই প্রথম দেখলাম !  বেচারা !  "  - তুই সত্যি আমাদের আশাহত করলি ।  আমরা চললাম । তাকে রেখে চলে গেলো দুইবোন স্বপ্নভূকদের আস্তানায় হানা দিয়ে তাদেরকে মুগুরপেটা করবে রাগে ফুঁসতে ফুঁসতে এই সিদ্ধান্ত নিয়ে ।  * রক্তাক্ত পড়ে আছে লোকটা ।  তৃতীয় বোন নির্বিকার দৃষ্টিতে তাকিয়ে আছে ।  হায় স্বপ্ন !  স্বপ্নপূরণের জন্যে কত রক্তই না ঝরে মানুষের !  সে লোকটিকে টর্চার করে স্বপ্ন দেখার সাধ ঘুচিয়ে দেবে নাকি তাকে চলে যেতে দেবে ভাবছে ।  সে শুধু স্বপ্নের দেবী না ,  স্বপ্ন হন্তারকও ।  নাকি সে সাধারণ একটি মেয়েতে পরিণত হয়েছে ?  পরীক্ষা করার জন্যে নিজের হাতের আঙুল কেটে আবার জোড়া লাগিয়েছে ।  কিন্তু ঠিকমত লাগেনি ।  কোথাও একটা গড়বড় আছে ।  সে উদ্দেশ্যহীন ভাবে ধারালো অস্ত্রটা লোকটির সামনে ঘোরাতে লাগলো ।   - তুমি সেই ক্রিয়েটিভ নির্যাতনকারী তৃতীয় বোন ?  - হু - আমাকে এখন কী করবে - বুঝতে পারছিনা - কিন্তু আমি বুঝতে পারছি কি করতে হবে । লোকটি অকস্মাৎ ঝাপিয়ে পড়ল তার ওপর ।  অন্য অলীক দুইবোন চলে যাওয়াতে তার ক্ষতগুলোও সেরে গেছে ।  সে এখন কামনাজর্জর ,  বলিষ্ঠ এক পুরুষ ।  সে মেয়েটির ঠোঁটে ঠোঁট রেখে চিবুতে লাগলো দাঁত দিয়ে ।  কামড়ের দমকায় মেয়েটির ঠোঁট ছিড়ে বের হয়ে এলো ।  মৃদু হেসে  ' মেয়ে ' টি তার ঠোঁট কুড়িয়ে নিয়ে লাগিয়ে নিল ,  কিন্তু ঠিকমত জোড়া লাগলোনা ।  সামান্য অসামঞ্জস্যের কারণে অনিন্দ্য সুন্দরী থেকে কুৎসিতে রূপান্তরিত হল সে ।   - তুমি কী বাস্তব নাকি অলীক নাকি স্বপ্ন ? লোকটির গলায় উৎকন্ঠা ।  - জানিনা ।  - জানতে হবে ! লোকটি এবার উপগত হল তার ওপর ।  - এভাবে হবেনা !  ডানে তাকাও ।  একটা কাটাজর্জরিত শিশুকে দেখতে পাচ্ছোনা ?  আমি কিন্তু এখনও অলীক !  আমার শিশুটাও হবে অলীক ।  আর সে তোমাকে তাড়া করে বেড়াবে ,  খোঁচাবে সারাক্ষণ তার কাঁটা দিয়ে ।  শান্তি পাবেনা ।  - শান্তি পাবো কিসে আমি বুঝেছি ।  তোমাকে টুকরো টুকরো করে কাটলে আমার শান্তি হবে !  - আবার জোড়া লাগিয়ে নেব ,  সে আর এমন কী ! লোকটি নির্মম আক্রোশে ধারালো অস্ত্রটি দিয়ে কাটতে থাকে তাকে ।  কেটে টুকরো টুকরো করে ফেলে ,  এবং অবাক বিস্ময়ে দেখে যে টুকরোগুলো আর জোড়া লাগছেনা ।  অলীক মেয়ে ,  স্বপ্নদেবীর একদম কাছাকাছি এসে গিয়েছিলো সে ।  সে অলীক থেকে বাস্তব হয়ে উঠেছিলো ।  এখন কী করা যায় কী করা যায় কী করা যায় .  .  .  - স্যার প্যাকেট করে দেব ?  চটপটে দোকানদার বিনীত ভঙ্গীতে জিজ্ঞেস করে .  .  . 






আসমানি ক্রীড়া প্রতিযোগিতার ফলাফল

  ( ১ ) 
আজকে নক্ষত্রদের বড় আনন্দের দিন ।  আকাশ ভরা যেসব তারা আমরা দেখি  রাতে ,  দেখে মুগ্ধ হই ,  নয়তো হারিয়ে যাওয়া কাউকে খুঁজতে গিয়ে বিমর্ষ হই ,  অথবা মহাবিশ্বের বিশালতা এবং তার সৃষ্টিপ্রণালী নিয়ে সংশয়ী অবিশ্বাস নিয়ে ঘুমুতে যাই ,  কেউ আলো ধার করে তাদের কাছ থেকে ঝিকিমিকি ,  আজ সেসব রহস্যময় ,  সুন্দর এবং উদার নক্ষত্রের উৎসবের দিন ।  
এ ওর গায়ে গিয়ে পড়ছে ,  সে তাকে নিজের ঔজ্বল্যের অহমিকা দেখাচ্ছে বিনয়ে ,  হাসছে তারা ।  হাসছে তারারা ।  তারার হাসি দেখার সৌভাগ্য কজনের হয় ?  খুব কম জনের ।  সেই কমজনদের ভেতরে একজন ,  মনুষ্যপ্রজাতির একজনকে তারাই উপযাচক হয়ে নিয়ে এসেছে নিজেদের সৌন্দর্য দেখাতে ।  সপ্তর্ষিমন্ডল ,  ক্যাসিওপিয়া ,  দ্যা গ্রেট বিয়ার -  তারাদের পাড়ায় মচ্ছব বসেছে ।  আলোর মৌচাক যেন একেকটা নক্ষত্রপুঞ্জ  । মহাবিশ্বের যাবতীয় রহস্য ,  বিশালতা এবং বিতর্ক ভুলে গিয়ে তারা যেন পাশের বাসার ভাইটি ! 
  - আমাকে কেমন লাগছে দেখতে ? 
 - বাহ ছোট্ট ,  সুন্দর ,  ঝিকিমিকি ! 
 সপ্তর্ষিমন্ডলের সাত তারাদের একজন ,  ক্রতু জিজ্ঞাসা করে মানুষটিকে ।  তাকে দেখে ছেলেমানুষী উৎসাহে ছুটে আসে পুলহ ,  পুলস্ত ,  অত্রি ,  অঙ্গিরা ,  বশিষ্ট ,  মরীচি ।  কত প্রশ্ন তাদের !  
 - এই আমাদের নাকি প্রশ্নবোধক চিহ্নের মত দেখায় ? 
 - আচ্ছা আমাদের চিনে নিতে অসুবিধে হয়নিতো ? 
 - উত্তরদিকের আকাশে সন্ধ্যা নেমে এলে চাইলেই কী আমাদের দেখা যায় ? 
 - আমাদের নিয়ে সবচেয়ে ভালো কবিতাটি কে লিখেছে বলত ? 
 - শরৎ আর হেমন্তকালে নাকি আমাদের দেখা যায়না ? 
মানুষটি তারাদের প্রগলভতায় উচ্ছসিত হয়ে রূপকথারঙ ঠোঁটের ফাঁক দিয়ে হাসে ।  সে কত সৌভাগ্যবান !  যে তারাদের নিয়ে এত গবেষণা ,  চর্চা ,  কবিতা ,  নাম -  তাদেরকে আজ সামনাসামনি চর্মচক্ষে দেখতে পাচ্ছে !  শুধু কী তারা ?  ছায়াপথের গোপন সুরঙ্গ দিয়ে চলে গিয়েছিলো নোভা ,  সুপারনোভার কাছে ।  সুপারনোভার আবির্ভাবে তুষারযুগ ফিরে আসবে কিনা পৃথিবীতে তা ভাবতে বয়েই গেছে তার ।  সুপারনোভা সবচেয়ে চঞ্চল তারা ,  তার দুষ্টুমিতে অন্যদের তিষ্টানো দায় ।  নীহারিকা সবচেয়ে শান্ত ।  ঠান্ডা ঠান্ডা কুয়াশা আলো ।  মানুষটি তার কাছে গিয়েই আড্ডা দেবে খানিক ,  ভাবে । 
 - আচ্ছা ব্যাপার কী বলতো ?  আজ তোমাদের এত আনন্দ কেন ? 
 - আজ আমাদের ক্রীড়া উৎসব ।  
লাজুক হসে বলে কোন এক নীহারিকা । 
 - তোমাদের জন্যেই তো এতসব আয়োজন । 
লজ্জা ভেঙে সে মৃদু উৎফুল্ল কন্ঠে বলে । 
 - আমাদের জন্যে ? 
 - হু !  এই এখন তুমি যাও আমি একটু ধ্রুবতারার কাছ থেকে ঘুরে আসি । 
 - আচ্ছা যাও । 
মানুষটি উপভোগ করতে থাকে বিস্ময়কর এক অভিজ্ঞতা ।  তারাদের তীরবেগে ছোটাছুটি ,  তাদের নিজস্ব আতশবাজী সবখানে শুধু গতি আর রঙ ।  হলদে তারা ,  লাল তারা ,  সাদা তারা .  .  . নাক্ষত্রিক আবেশে সম্মোহিত হয়ে পড়ে সে । 
ধ্রুবতারা একটু মাতবর গোছের ।  সবচেয়ে উজ্ঝ্বল কি না !  আর ঠায় দাঁড়িয়ে থাকে এক জায়গায় ।  পৃথিবী এবং নক্ষত্রমন্ডলীর আবর্তনে অন্য তারাদের অবস্থান পরিবর্তিত হয় ,  কিন্তু সে ,  একমাত্র সে ' ই তার জায়গায় অনড় ।  এ কারণে সে  ' আলসে বুড়ো '  খেতাব পেলেও দিব্যি মেনে নিয়েছে তা । 
 -  তো কিরকম লাগছে আমাদের আয়োজন ? 
 - অপূর্ব ! 
মানুষটি উত্তর দেয় । 
 - আপনারা কি প্রতি বছরেই এরকম উৎসবের আয়োজন করে থাকেন ? 
মোহাবিষ্ট গলায় সে জিজ্ঞাসা করে । 
 - হাহা !  আমাদের বৎসরের কোন ঠিক ঠিকানা আছে নাকি ?  এমনি ঘুরি ফিরি ,  তোমাদের আকাশের শোভাবর্ধন করি ,  এসব করেই আনন্দ দিয়ে আসছি তোমাদের মহাকালের হিসেবে । 
কথার ফাঁকে সূর্য এসে ঘাড়ে চড়ল মানুষটার । 
 - এইযে ভাগ্নে কেমন আছো ? 
 - আরে সুয্যিমামা !  তোমাকে দেখে কী যে ভাল্লাগছে !  
 - বাইট্টা ! 
ধ্রুবতারা খোঁচা দিল সূর্যকে । 
 - এই আমি বাইট্টা ,  তাতে কী হয়েছে ,  মানুষদের সবচেয়ে কাছাকাছি আমিই থাকি ।  থাকি পৃথিবীর কাছে ।  তোমরা তা পারোনা বলে হিংসা হয় বুঝি ? 
 - আরে ঝগড়া থামাও তো !  এমন আনন্দের দিনে কেউ এরকম বাজে বকে নাকি ?  হ্যান্ডশেক করে মিটিয়ে নাও ,  তারপর চল যাই আ্যানড্রোমিডার কাছে ।  
 আহা !  আ্যানড্রোমিডা নিয়ে কত গান  ,  কবিতা ,  ফিকশন !  সূর্যের ঘাড়ে চড়ে বাইবাই করে ঘুর্ণন গতিতে চলে নিমিষেই পৌছে যায় আ্যানড্রোমিডার কাছে ।  চলতে চলতে তাদের মধ্যে কত কথা হয় !  
 -  - আ্যানড্রোমিডাকে নিয়ে চন্দ্রবিন্দু গান বেঁধেছিলো না ? 
  " আ্যানড্রোমিডারা নর্থে
ব্ল্যাকহোল নিঃশর্তে
গিলে খাচ্ছে অতিবেগুণী আর পেঁয়াজী " 
 - হাহা !  হ্যাঁ ওদের কাজ কারবারই আলাদা ।  মঙ্গল গ্রহকে নিয়েও একটা গান করেছিলো । 
সূর্য সমঝদার সাংস্কৃতিক ভঙ্গীতে মাথা নাড়ে । 
আট আলোকমিনিট পথ পেড়িয়ে এ্যানড্রোমিডার কাছে এসে মানুষটির চোখ ঝলসে যাওয়ার জোগাড় !  আক্ষরিক অর্থেই তারার মেলা বসেছে সেখানে ।  তারারা এসেছে ক্যাসিওপিয়া থেকে ,  সপ্তর্ষিমন্ডল থেকে ,  কালপুরুষ ,  বুটিস মন্ডলী থেকে ।  
 তারাদের গান
তারাদের হাসি
তারাদের গতি
বোঝা ভার মতিগতি ! 
  - আমাদের উৎসব ভালো লাগছে তো ?  এসবই তোমার জন্যে ।  তোমাকে বিশেষ অতিথি করে নিয়ে এসেছি মনুষ্যপ্রজাতির পক্ষ থেকে ! 
 - আহা আমার কী সৌভাগ্য !  একজন মাত্র নির্বাচিত হয়েছে এবং সেটাই আমি ? 
 - আমাদের সৌন্দর্য তো দেখলে সামনাসামনি ,  এবার বল কে সর্বশ্রেষ্ঠ ? 
 - আরে রোসো !  দাঁড়াওনা একটু বিহবল ভাবটা কাটতে দাও !  যাদের এতদিন দূর থেকে দেখে এসেছি ,  তাদের এত কাছে পাওয়া ,  এ যে কী .  .  . 
 হঠাৎ একটা বিস্ফোরণের শব্দে সচকিত হয়ে ওঠে সবাই । 
 - ও কিছু না ,  হ্যাঁ বল বল ।  বলতে থাকো তুমি ।  থেমোনা ।  
 - শব্দ কিসের ? 
 - ও কিছুনা ,  তুমি বল । 
 সমস্বরে অনেক তারা বলে উঠলো নিজেদের পারফরম্যান্স সম্পর্কে মানুষটির মহামূল্যবান মতামত জানতে ।  কিন্তু বিস্ফোরণের শব্দ বেড়েই চলেছে । 
 এই মহাবিশ্বে কোথাও মৃত্যু এসেছে অনেকদিন পর ।  একটা সুপারনোভা পৃথিবীর খুব কাছে এসে বিস্ফোরিত হচ্ছে ।  বিস্ময়কর বিস্ফোরক মৃত্যু ।  আলোর ঝলকানিতে চোখ ধাঁধিয়ে যায় ।  এই উৎসব এখন বন্ধ হবে সেরকমই আকর্ষণীয় ভাবে ।  কৃষ্ণ গহবর থেকে বার্তা আসে । 
  - আমার খুব গরম লাগছে !  আমার বয়স বেড়ে যাচ্ছে !  
আতঙ্কিত কন্ঠে শঙ্কা প্রকাশ করে মানুষটি । 
 এ কথা শুনে কেমন যেন নিস্প্রভ হয়ে যায় নক্ষত্রদল ।  তারাও এই আশঙ্কাটিই করছিলো
 - আচ্ছা ,  বয়স বাড়লে কী হয় ?  আমরা কত লক্ষ বছর ধরে একইরকম আছি ,  কিন্তু তোমাদের বয়স বাড়লে কিরকম যেন হয় বুঝিনা !  
হতাশ কন্ঠে বলে সূর্য । 
 - সরে দাঁড়াও !  ছয় হাজার ডিগ্রী সেন্টিগ্রেড তাপমাত্রায় আমাকে তো ভস্ম করে দিবে ।  যাও পৃথিবীর কাছে গিয়ে ওকে লাটিমঘুরানি দাওগে ,  তোমাকেই আমাদের প্রয়োজন একমাত্র শক্তির জন্যে ।  বাকি তারাগুলো চুলোয় যাক । 
এহেন রূঢ় বাচনভঙ্গীতে আহত হয় তারারা ।  তাদের জোনাক জোনাক ঝলকানি বন্ধ হয়ে আসে । 
 অবিশ্বাস্য নীরবতা নামে মহাবিশ্ব জুড়ে ।  সুর্যই নীরবতা ভাঙে । 
 - তোমাদের জন্যে সব করতে রাজি ,  এবং করবও ,  কিন্তু বয়স বাড়লে আমাকে মামা ডাকোনা কেন তোমরা এটা বল আগে । 
 - হুহ !  হিলিয়াম আর হাইড্রোজেন ভর্তি শরীর দিয়ে জ্বালিয়ে মারছো অসহ্য উত্তাপে আবার আহ্লাদ করে মামা ডাক শুনতে চাও ।  শখ কত !  উহ ,  সরে দাঁড়াও ,  ভীষণ গরম ,  ছয় হাজার ডিগ্রী সেন্টিগ্রেড ।  আমি পুড়ে একদম অদৃশ্য হয়ে যাবোতো ! 
 - আমি তোমার এত কাছাকাছি দাঁড়িয়ে আছি ,  ছয় হাজার ডিগ্রী সেন্টিগ্রেড তাপমাত্রা হলে টিকতে পারতে এক মুহুর্ত ?  কেন বুঝতে পারছোনা এটা একটা বিশেষ পরিস্থিতি !  আমাদের ক্রীড়া উৎসবে তোমাকে মনুষ্য সমাজের প্রতিনিধি হিসেবে নিয়ে এসেছি ।  সব মাটি করে দিওনা ।  ক্ষতি কিন্তু তোমারই হবে ।  যখন তোমাকে নিয়ে এসেছিলাম ,  তুমি ছিলে বালক ,  সময় পরিভ্রমণের হিসেবে দ্রুত বয়স বেড়েছে তোমার ,  তাতেই ভুলে গেলে নক্ষত্ররূপকথা ?  বিজ্ঞানের বুলি ছাড়ছো এখন !  এরকম কেন তোমরা ?  বয়স তো আমাদেরও বাড়ে ।  বাড়ে না ?  আমরা তো পরিবর্তীত হইনা ,  তোমরা কেন এরকম হয়ে যাও ?  
মানুষটা সংশয়ে পড়ে যায় । 
 - আমি কোথায় এখন আসলে ?  অনন্ত নক্ষত্র বীথির রাবিশ রূপকথা রাজ্যে ?  নাকি কোন সুররিয়্যাল স্বপ্নে ?  
 - রাবিশ কথাটা একটু রূঢ় হয়ে গেলোনা ?  হ্যাঁ ,  এখন তুমি সেই রূপকথার রাজ্যেই ।  থেকে যাওনা এখানে চিরকাল ! 
 - আবদার !  ভোজবাজির খেলা দেখিয়ে বিভ্রমে রাখলে কিছুক্ষণ ,  তাতেই সব হয়ে গেলো ,  সুয্যিমামা ওরফে শ্বেতবামুন ! 
 - এভাবে বলোনা ।  কষ্ট পাই ।  
 - তোমার কষ্টের নিকুচি করি !  বাস্টার্ড !  উহ ,  গরমে মারা যাচ্ছি !  সরে দাঁড়াও ! 
 থমকে গেল সবাই ।  সূর্য ,  চাঁদ ,  ক্যাসিওপিয়া ,  সপ্তর্ষিমন্ডল ,  ছায়াপথ ,  নীহারিকা ,  বুটিসমন্ডলী ,  শিশুমার সবাই ! 
 - এ কথা কেন বললে ? 
 - তোমাদের জন্মের কোন ঠিক আছে ?  আমাদের না হয় বাবা - মা আছে ।  তোমাদের বাবা - মা কে ?  কারা ?  
 স্তব্ধতার অনুরণন ছড়িয়ে পড়ে মহাকাশ জুড়ে ।  
  - এই প্রশ্নের উত্তর তো তোমাদেরই বের করার কথা ,  তাইনা ?  
 শোকার্ত ভঙ্গীতে বলে একটা ক্ষুদ্র তারা । 
  - হ্যাঁ ,  আমাদেরই বের করার কথা ।  আমাদের অনেক কাজ ।  রূপকথার জগতে খামোখা এতটা সময় নষ্ট করলাম !  যাচ্ছি !  
 মানুষটা ছুটে চলে মহাকাশের হাইওয়ে ধরে ,  নাক্ষত্রিক সৌন্দর্যের প্রতি মোহ কেটে গেছে তার ।  লুদ্ধকের করুণ দৃষ্টি উপেক্ষা করে ,  ধ্রুবতারার স্থির চোখের ব্যাকুলতাকে পাত্তা না দিয়ে ,  ছুটে যায় সে পৃথিবীর দিকে ,  জীবনযাপনের সমীপে ,  মহাকাশের রূপকথাকে ডাস্টবিনে ফেলে দিয়ে ,  ছোটবেলার প্রিয় আকাশের তারা আর বড়বেলার বড়পর্দার তারাদের মধ্যে অসম তুলনা করে দ্বিতীয়টাকে শ্রেয় ধরে নিয়ে ,  লোকটা ছুটে যায় .  .  . 
  ( ২ ) 
 - ভাড়া দেন । 
বাসের কন্ডাকটর তাড়া দেয় মানুষটিকে ।  কিন্তু সে হা করে তাকিয়ে ছিলো একটা তারার দিকে ।  বিলবোর্ডে আজকাল ভালো ফোটে তারার ফুল । 
 - ঐ মিয়া ভাড়া দিবেন না ?  কয়বার কমু ? 
সুর্যের প্রখর তাপে ঘামতে ঘামতে সূর্যের প্রতি অভিসম্পাত বর্ষণ করে সে পকেটে হাত দেয় ।  
  ( ৩ ) 
রাতের বেলা জানালা দিয়ে তারাভরা আকাশ দেখতে দেখতে মা ' টি তার শিশুকে তারা দেখায় ।  রূপকথার গল্প বলে ।  শিশুটি তারার দেশের গল্প শুনতে ভালোবাসে । 
  ( ৪ )  
 মানুষটি ছুটে চলছে মহাকাশ ধরে ।  মহাকাশের অবিশ্বাস্য বিশালত্ব ,  বিভ্রমময় ক্রীড়া প্রতিযোগীতা সবকিছু উপেক্ষা করে ।  সে ছুটে চলেছে অসীম থেকে সসীমের দিকে ,  সে ছুটে চলেছে তারাদের আলোকসজ্জার দিকে না তাকিয়ে ।  সে ছুটে চলেছে তার গ্রহের দিকে শান্তিময় তারাবাস ত্যাগ করে ।  অনন্ত তারাবাসের চেয়ে পৃথিবীর কারাবাস ভালোবাসে সে .  .  . 
   ( ৫ ) 
 - তারপর হল কী ,  ঐ যে তারাটা দেখছোনা ,  ধ্রুবতারা ,  সে অভিমানে গাল ফুলিয়ে থাকলো ও কথা শুনে ।  এখন তার মান ভাঙাবে কে .  .  . 
 - মামনি ,  ওটা কী ? 
আকাশ থেকে একটা পড়ন্ত বস্তু দেখে বালকটি জিজ্ঞাসা করে । 
 - ওটা হল উল্কা ।  কোথাও গিয়ে পড়বে ।  যেখানে পড়বে সেখানে একটা বিশাল গর্ত তৈরী হবে ।   আচ্ছা তারপর কী হল শোন .  .  . 
শিশুটি মহানন্দে শুনতে থাকে নক্ষত্রের রূপকথা ।  আড়চোখে পড়ন্ত উল্কাটিকে দেখার সময় তার মনে হয়নি যে সে জাদুর আয়নায় নিজের বয়স্ক প্রতিচ্ছবি দেখছে । 
 সেই ভালো ! 
    

                    




লাল বল ,  নর্দমা এবং সরিসৃপ জীবন

  * বিকেল হলে আমার বিকল শরীরটা কোনমতে বিছানা থেকে টেনে হিঁচড়ে উঠিয়ে জানালার কাছে নিয়ে যাই ।  উঠতি বয়সের ছেলেরা ক্রিকেট খেলে ।  আমি সরিসৃপের মত বুকে ভর করে জুলজুল করে লোভাতুর দৃষ্টিতে তাকিয়ে  লাল টেপ প্যাঁচানো ক্রিকেট বলের উইলোখন্ডের দিকে উদ্ধত গতিময় ছোবল দেখি ,  নিজের সরিসৃপ জীবনের সাথে মিল খুঁজে পেয়ে আনন্দিত হই ,  কিন্তু পরক্ষণেই হতাশা গ্রাস করে অমিলটা খুঁজে পেয়ে - আমি ছোবল হানতে পারিনা ,  আমি স্থবিরতায় আক্রান্ত -  নাহ কোন মিলই নেই ।  বাড়ন্ত দেহের কিশোর বা ঠাসা মেন্যুর অত্যাচারে ফুলে ফেঁপে ওঠা গোলগাল বালক ,  সবাইকেই আমার চেয়ে শক্তিশালী ,  কখনও কখনও ভীতিকর মনে হয় ।  আলো কমে আসতে থাকলে খেলার উত্তেজনা বাড়তে থাকে ।  বলের টেপ ছিড়ে যেতে থাকে আগ্রাসী ব্যাটিংয়ে ।  আমি কখন যে শারীরিক প্রতিবন্ধকতা পেরিয়ে জানালার গ্রীল ধরে ধীরে ধীরে পেঁচিয়ে উঠতে থাকি বুঝতেই পারিনা ।  হঠাৎ হল্লায় আমার নিমগ্নতা কাটে ।  বালকদের মধ্যে কেউ জোরে বল মেরে কোথায় যে পাঠিয়েছে ,  এখন সেটা ছক্কা হবে নাকি আউট এ নিয়ে খুব বচসা চলছে তাদের ভেতর ।  ওরা খেয়াল করেনি লাল বলটা ,  নতুন টেপ প্যাচানো চকচকে লাল বলটা আমার জানলা গলে আমার নোঙরা বিছানাটায় মজা করে কিছুক্ষণ গড়াগড়ি দিয়ে দীর্ঘক্ষণ খেলার ক্লান্তিতে হাই তুলে ঘুমিয়ে পড়েছে ।  অনেকদিন পর খেলার একটা সাথী পেয়ে আমি আনন্দিত হই ,  ছেলেগুলোর চোখে পড়ার আগেই সন্তর্পণে তাকে লুকিয়ে রাখতে যাই ,  কিন্তু শেষ রক্ষা মনে হয় হলোনা ।  নীচ থেকে কেউ একজন আঙ্গুল তুলে দেখায় আমাকে ,  ওদের ক্যাপ্টেন সম্ভবত ,  গলার রগ ফুলিয়ে রাগ দেখায় ,  " ঐ মিয়া বলটা কি আপনি নিছেন ?  " সরিসৃপেরা কথা বলতে পারেনা ।  তাই আমি তাদের দিকে পাল্টা জবাব হিসেবে রক্তাভ চোখে তাকিয়ে ফোঁসফোঁস করি । আঁধার নেমে আসে ।  ছেলেরা সম্ভবত আঁধার আর সরিসৃপ ভয় পায় ।  তারা আর উচ্চবাচ্য না করে বিড়বিড় করে কি যেন বলে চলে যায় ।  অনেকদিন পরে আমি জয়ের আনন্দে হাসি ।  *  - বলটা ঐ হালার কাছেই আছে আমি শিউর ।  - আরে বাদ দে ,  ঐসব ল্যাঙরাচোদার বেইল আছে নাকি ।  চল যাইগা ।  - হ ,  চল ।  তয় আরেকবার বল চুরি করলে অর জানলা ইটা মাইরা ভাইঙ্গা দিমু .  .  .  কিশোরের দল ইটা হাতে নিয়ে হাঁটতে থাকে ।  তিনতলার পঙ্গু প্রাণীটিকে ক্ষমা করে দেয়ার ফলে তাদের মধ্যে এক ধরণের মহানুভবতার অনুভূতি খেলা করে ,  তবে সেইসাথে ইটা ' টি ব্যবহার করার মওকা খুঁজতে থাকে ।  পেয়েও যায় সহসাই ।   - ভাইয়া !  ভাইয়া !  সাআআআপ !  সাপে আমাকে খেয়ে ফেললো বাঁচাও !  পাড়ার প্রগলভতম কিশোরীটির এহেন আকুতিতে সাড়া দিতে তারা সবসময়ই উন্মুখ ।  - আরে ভয় পাইয়োনা ।  এইডা ঢোড়া সাপ ।  ফণা তুলবার পারেনা ।  আমার ইটার এক বাড়িতেই শ্যাষ হয়া যাইবোগা ।  নর্দমায় নির্বিষ সাপ পড়ে থাকে ইটার বাড়িতে কোমড় ভেঙে ,  প্রগলভ বালিকার বিষধর হাসি আর কিশোরদলের রোমাঞ্চের রোজনামচার চিহ্ন বহন করে ।   * সরিসৃপদের জন্যে জীবনটা কঠিন হয়ে যাচ্ছে ।  নিজের চোখেই তো দেখলাম কিভাবে মারলো সাপটাকে ।  আমি লাল বলটা নেড়েচেড়ে দেখি ।  কিছুক্ষন আগে এটাকে খেলার বস্তু মনে হচ্ছিলো ,  কিন্তু এখন মনে হচ্ছে এটাকে অস্ত্র হিসেবে ব্যবহার করতে হবে ।  সন্ধ্যা নেমে আসছে ।  এখন ওরা আমাকে দুধ খেতে দেবে ।  একথা অনস্বীকার্য ,  যারা আমাকে পোষ্য নিয়েছে তাদের আচরণ খুবই ভালো ।  তারা আমাকে একটা আস্ত ঘর দিয়েছে ,  বিছানা দিয়েছে ।  মানুষতো কত কিছুই পোষে ,  কত সুন্দর সুন্দর প্রাণী -  খরগোশ ,  গিনিপিগ ,  লাভবার্ড ,  গোল্ডফিশ ।  আমার মত কুৎসিত এবং অচল এক সরিসৃপকে পোষ্য হিসেবে নেবার জন্যে আমি তাদের কাছে কৃতজ্ঞ ।  সমস্যা একটাই ,  তাদের সাথে কথোপকথনে সুবিধে করে উঠতে পারিনা ।  তাদের কথা আমি বেশ বুঝতে পারলেও তারা আমার কথা বোঝেনা ।  কখনও আবার উল্টোটা হয় ।  এই যেমন এখন সুন্দরমত দেখতে মায়াভরা চোখের যে মহিলাটি আমার জন্যে দুধ নিয়ে এসেছে ,  সে বলছে  " খেয়ে নাও বাবা ।  শরীরে বল হবে ।  "  আমাকে  ' বাবা '  বলে সম্বোধন করার কারণটা অস্পষ্ট ।  পোষা সরিসৃপকে কেউ বাৎসল্যসুলভ স্নেহ দেখাচ্ছে ব্যাপারটা অস্বাভাবিক ।  শুনেছি সরিসৃপদের চামড়ার অনেক দাম ।  আমাকে খাইয়ে দাইয়ে নধর বানিয়ে ধরে জুতা প্রস্তুতকারীদের কাছে বেচে দেয় কিনা কে জানে !  মায়াবতী মহিলাটির ছলোছলো চোখের দিকে তাকিয়ে আমি সে সম্ভাবনা নাকচ করে দেই ,  কিছুটা অপরাধবোধও জাগে ।  মাথা নামিয়ে চুকচুক করে দুধটা সাবাড় করে ফেলি ।   *  - অবস্থার কি কোন উন্নতি হৈছে ?  - হয়নি ,  তবে হবে নিশ্চয়ই ।  ডাক্তারতো বলল যে হয়তোবা .  .  .  - আরে ধুরো ডাক্তার তো কৈবই ।  পয়সা ছাড়া কিছু বুঝে নাকি অরা ?  ঝামেলা আর ভাল্লাগেনা !  আমি গেলামগা কেলাবে ।  রাইতে খায়া আসুম ।  * মাঝেমধ্যে এরকম উচ্চস্বরে কথাবার্তা শুনি ।  মাঝবয়েসী লোকটা সম্ভবত আমাকে ভয় পায় ।  তবে মায়াবতী রমণীটি আমাকে আগলে রেখেছে বেশ ভালোভাবেই ।  একদিন ,  যেদিন ফণা তোলার শক্তি হবে ,  দিয়ে দেব এক ছোবল ।  তখন মজা টের পাবে । সন্ধ্যা নামলে ড্রয়িংরুমে মচ্ছব বসে যায় ।  বিভিন্ন ফ্ল্যাট থেকে তরুণী গৃহবধু এবং তাদের ছোটবোনেরা এসে তাদের সুচতুর বাকপটুতা অথবা অযথাই অনর্গল বকে যাওয়া ,  টিভিতে দুঃখের সিরিয়াল দেখে আহা উহু করার পাশাপাশি বিভিন্নরকম খেলা খেলে ।  কখনও কাগজ কেটে চোর - ডাকাত - পুলিশ ,  কখনও ক্যারাম ।  আজকে খেলছে সাপলুডু ।  আমি শুনতে পাই তাদের উচ্ছ্বাস এবং উত্তেজনার দ্বৈতসঙ্গীত ।  কেন যেন মেয়েদের গলা আমার কাছে খুব মেলোডিয়াস লাগে ।  ভোরবেলা যে পাখিগুলো টুইট টুইট করে তাদের চেয়েও ।  তবে আজ আরাম করে মেলোডি শোনা হয়ে উঠছেনা ।  তাদের উত্তেজনা আমার মাঝেও সংক্রামিত হচ্ছে ।  " দুই ,  দুই ,  দুই !  ইয়েএএএএ !  মইয়ে উঠেছি !  "  " আল্লা চাইর জানি না উঠে ,  তাইলে তো সাপ খাইবো !  "  " চাইর উঠিছে !  তোমারে সাপ খায়েছে !  " সাপলুডু ।  বড়ই উত্তেজনাপূর্ণ খেলা ।  আমি আগ্রহ বোধ করি কোন সাপ কাকে খেলো দেখার জন্যে ।  যেহেতু আমিও একজন সরিসৃপ ,  খাবার প্রক্রিয়াটা শেখা দরকার ।  কতদিন আর চুকচুক করে দুধ খাব !  আমি অতিকষ্টে গড়িয়ে গড়িয়ে যাই ,  পিচ্ছিল মেঝেতে খুব কষ্ট হয় বুকে করে হাঁটতে ,  কিন্তু আগ্রহের তীব্রতার ফলে এ অসুবিধাটুকু আমি অবজ্ঞা করি ।  *  - তুমি আবার এখানে এলে কেন ?  - আন্টি ,  এ কিডা আপনার ছোল নাকি ?  কিরাচে কৈরে আসিছে ক্যান ঠ্যাঙ কি কইরে ভাঙলো ?  কথাও তো কতি পারেনা খালি ঘরঘর শব্দ করতিছে ।  কি কৈরে হোলো ইরাম ?  - শুভ্রা ,  তুই বেশি কথা বলিস ।  চুপ কর না !  আমি তাদেরকে জানালাম যে সরিসৃপ জীবনের জন্যে অভিজ্ঞতার রসদ সঞ্চয় করতে তাদের কাছে এসেছি ।  বিশেষ করে সাপলুডু খেলার খাওয়াখাওয়ির ব্যাপারটা আমার কাছে কতটা গুরুত্বপূর্ণ তাও জানালাম সবিস্তারে ।  তারা কতটুক বুঝলো আর কি বলল কে জানে ।  কিন্তু আমার শীতল চোখ দিয়ে ওদের চোখের ভাষাগুলো পড়ে নিতে পারি ঠিক । কারো চোখে ভয় ।   ( গুড গুড !  ) কারো চোখে অবজ্ঞা ।   ( কমন কেস ) কারো চোখে ঘৃণা  ( এটাও কমন কেস ) শুধু ভালোবাসা নিয়ে চেয়ে থাকে সেই মায়াবতী রমণীটি ।  তার চোখে আমি অসহায়ত্ব দেখতে পাই ।  আর একটা আকুল অনুরোধ ,  যেন আমি চলে যাই ।  অস্বস্তি ।  অপমান ।   " আচ্ছা আমি যাচ্ছি !  সাপলুডু খেলুন আপনারা বসে বসে ।  "  ব্যাপারটা অস্বাভাবিক কিছু না ।  মনুষ্যজগতে সরিসৃপ খুব সমাদৃত কোন প্রাণী না ।  এতে আমি অভ্যস্ত হয়ে গেছি ।  মাঝেমধ্যে প্রতিহিংসা জাগে .  .  . থাক ,  এখন না ।  সুস্থ হয়ে নেই আগে ।  চলতে ফিরতে শিখি ,  ফণা তুলতে শিখি ,  নাহলে ঐ ঢোঢ়া সাপটার মত ড্রেনে পচে মরতে হবে ।  ঘরে গিয়ে লাল বলটা নিয়ে খেলতে বসি ।  আজকের বিকাল এবং সন্ধ্যার ঘটনাবলীতে একটা সিদ্ধান্ত নেয়া অবশ্যম্ভাবী হয়ে দাঁড়িয়েছে ।  আমার একটা অস্ত্র দরকার ।  বিকল শরীরও অস্ত্রের ব্যবহার করতে পারলে ভয়ানক হয়ে উঠতে পারে ।  লাল বলটা নিয়ে ধীরে লোফালুফি করতে করতে ভাবি এটাকে কিভাবে অস্ত্র হিসেবে ব্যবহার করা যায় ।  একটা উপায় আছে ,  যদি এটাকে গিলে ফেলে - কষ্ট হবে গিলতে জানি ,  তবে একবার কোনক্রমে গিলতে পারলে আমার শরীরের ভেতরের বিষ দিয়ে এটাকে একটা বিষের বল বানিয়ে ফেলবো ।  প্রয়োজনে ছুড়ে দেবো প্রতিপক্ষের দিকে পরিমাণ মত ।  সাপের মণি বলে একটা ব্যাপার আছে জানি ।  ওটা কি বিষাক্ত কিছু ,  আর হলেও এই প্রক্রিয়ায় বিষাক্ত করা যাবে কিনা এ নিয়ে সন্দিহান ,  তবে চেষ্টা করতে দোষ কী ! আজ আমি একটা আইডেনটিটি ক্রাইসিস থেকে মুক্তি পেলাম ।  এতদিন জানতাম যে আমি সরিসৃপ ,  কিন্তু প্রজাতি অজানা ছিলো । আমি জানতাম কুমির হওয়া আমার পক্ষে সম্ভব না ।  টিকটিকি হতে চাইনি কখনও । আমি একটা সাপ ।  বিষধর না ,  তবে হতে কতক্ষণ ।  আমি ছোবল দিতে শিখবো ,  ফণা তুলবো ,  এসব ভেবে উত্তেজিত হয়ে লাল বলটা মুখের মধ্যে পুরে দেই ।  গিলতে একটু কষ্ট হবে ,  তবে এটা প্রয়োজনীয় ।   *  - আবার কি হৈলো ছ্যামরার ?  গোঁ গোঁ শব্দ করে কেন ?  আই শুনতাছো ? পড়িমরি করে ছুটে যায় মহিলাটি ,   ' প্রবল '  পুরুষের শাসানিতে নাকি স্নেহজনিত উৎকন্ঠায় কে জানে !  *  - কি হয়েছে !  এ্যাই কি হয়েছে ?  ওটা মুখে দিয়েছো কেন ?  বের কর ,  বের কর সোনা !  কাঁদোকাঁদো কন্ঠে তার আহবান এবং গিলতে গিয়ে ভীষণ বিপত্তিতে পড়ে যাওয়া ,  দুই মিলিয়ে আমিও খুব চাচ্ছিলাম বলটা বের করতে ,  কিন্তু এমনভাবে আঁটকে গেছে যে ,  তার আর আমার সম্মিলিত প্রচেষ্টায়ও বের হচ্ছেনা কিছুতেই ।  শেষপর্যন্ত সেই রাগী পুরুষটার শরণাপন্ন হতে হল ।  - গোঁ গোঁ গোঁ !  - এ্যাই একটু এদিকে আসোনা প্লিজ ,  বলটা কিছুতেই বের করতে পারছিনা ওর মুখ থেকে ! বিরক্তমুখে এসে সে এক ঝটকায় বলটি বের করে ফেলে ,  তারপর জানালা দিয়ে ছুড়ে দেয় ।  আমি দেখতে পাই সেই নর্দমাটায় ,  যেখানে আজ বিকেলে একটা সাপ সমাধিস্থ হয়েছে ,  বলটা ঠিক ঐখানেই গিয়ে পড়ল ।  হয়তোবা সেই সাপটার মুখেই ।  মরা সাপের মুখে বল দিয়ে আর কী হবে ,  এরকম একটি হতাশাবাদী চিন্তা করতে গিয়ে আমি পিঠে বেমক্কা এক আঘাত অনুভব করি ।  আমার হিলহিলে পিঠ কুঁচকে যায় ব্যথায় ।  - আরেকবার এরকম ফাইজলামি করলে রাস্তায় ফালায় দিয়া আসবো ।  তীব্র ব্যথার মধ্যেও লোকটির অবিবেচনাপ্রসূত কথা শুনে আমার হাসিই পায় ।  বলতে ইচ্ছা করে যে ,  রাস্তায় ফেলে দিয়ে হবেটা কী !  আমি কি কুকুর না বেড়াল !  পুকুরে বা কোন একটা গর্তে ফেলে দিলেও সর্পজীবনের জন্যে উপযুক্ত বাসস্থান হত ।  তবে এই মুহুর্তে তাকে কোন কথা বলার সাহস হয়না আমার ।  অবশ্য হবে একদিন .  .  .  *  - তুমি ওকে ওরকম করে মারলা কেন ?  ফোঁপাতে ফোঁপাতে জিজ্ঞাসা করে সে ।  - উমম বেইবি ,  আর মারবোনা ।  লোকটি তখন তার ব্লাউজের বোতাম খুলতে ব্যস্ত ।  * পাশের ঘর থেকে উদ্ভট শব শব্দ আসছে ।  শুনে আমার শরীরে কেমন যেন লাগে ।  কি যেন করতে ইচ্ছা করে ।  মাঝে মাঝে মনুষ্যঅনুভূতি আর কামনার সাথে আমার সরিসৃপ সত্তা খুব কনফ্লিক্ট করে ।  নাহ ,  এ জীবন আর সহ্য হয়না ।  এই বেডরুম ,  এই ফ্লাওয়ার ভাস ,  বিকল বিকেলে বালকদের বল খেলতে দেখা ,  তরুণীপরিবেষ্টিত লাস্যময়ী সন্ধ্যা ,  এ জীবন সরিসৃপের নয় ।  আমি খুব সাবধানে ঘর থেকে বের হই ।  বিশাল এ্যাকোরিয়ামটা ফাঁকা পড়ে আছে ।  ওখানে আমার বেশ জায়গা হয়ে যাবে ।  আশা করি ওখানে আমাকে কেউ বিরক্ত করবেনা ।  * ঝনঝন শব্দে কী যেন ভেঙে পড়ল ।  কামনামদির কন্ঠে মহিলাটি বলল ,   " দেখোনাআআ ,  কী হল আবার ।  এত রাতে এসব ঝামেলা আর ভালো লাগেনাআআ " লোকটির দেখতে যাবার কোন আগ্রহ প্রকাশ পায়না ।  মহিলাটিও আর কিছু বলেনা ।  তারা শক্ত করে পেচিয়ে ধরে একে অপরকে ,  সাপের মত ।  কিছু হিসহিসে মুহুর্তের পরে ,  বিযুক্ত হবার বেশ কিছুক্ষণ পরে লোকটি মুখ খোলে ,  " তোমার এই লুলা ,  বুবা ভাইগ্নাটারে দেখার আর কেউ নাই ?  আমাদের উপর চাইপা বসছে কেন ?  "  " এরকম কর কেন বেইবি ,  যাওনা দেখোনা কী হল ,  কী ভাঙলো ।  "  * এ্যাকোরিয়ামটায় ঢুকতে গিয়ে ভেঙে ফেলেছি ।  ভয়ে সিঁটিয়ে আছি কুন্ডলী পাকিয়ে ।  আরেকটা আঘাতের অপেক্ষায় ভীত আমি ।  ওখানে একটা ক্রাচ পড়ে আছে ,  কিভাবে আসলো কে জানে ।  ওটা দিয়ে বাড়ি দিলে তো গেছি !  তবে লোকটার আচরণে আজ অস্বাভাবিক কোমলতা ।   " তুমারে নিয়া আর পারিনা ।  এত দামী এ্যাকোরিয়ামটা ক্রাচ দিয়া বাড়ি মাইরা ভাইঙ্গা ফালাইলা কী মনে কৈরা ?  "  " আমি ভেবে দেখলাম যে ,  অতবড় বেডরুমের দরকার নেই আমার কোন ।  এ্যাকোরিয়ামটায় দিব্যি এঁটে যেতাম .  .  .  "  " হইছে ,  আর গোঁ গোঁ করা লাগবোনা ।  ঘুমাইতে যাও "  এইবার লোকটি তার স্বভাবসুলভ রুক্ষতায় আমার কুন্ডলি পাকানো শরীর টেনে খুলে নিয়ে গিয়ে বিছানায় ছুড়ে ফেলে ।  * জানালা দিয়ে বাইরে তাকিয়ে আমার ঠিক ঐ নর্দমাটার দিকেই চোখ যায় ।  স্ট্রিটল্যাম্পের আলোটা ঠিক ঠিক ঐ সাপটার ,  ঐ মৃত সাপটার মুখের ওপরেই পড়েছে ।  তার হা করা মুখে আঁটকে আছে লোকটার ছুড়ে দেয়া বলটি ।  মৃতসাপের মুখে বল থাকা না থাকা সমান কথা ,  আমার আবারও মনে হয় ।  সে ওটা হজম করে বিষবলয় তৈরী করতে পারবেনা ।  আমি আমার স্বগোত্রীয়ের দুর্দশায় বিষাদ অনুভব করি ।  অবশ্য সরিসৃপদের নিয়মবইয়ে বিষাদ অনুভূতি বলে কিছু নেই ।  কবে যে একটা আদর্শ সরিসৃপ হতে পারবো ! আক্ষেপ জাগে । 






বৃষ্টি এবং বাতাসের রূপকথা

 যে মেয়েটি বারান্দায় দাঁড়িয়ে বৃষ্টির ছাঁচে নিজেকে সমুদ্রকন্যার মত করে গড়ে নেয় ,  বাতাস তার জন্যে বয়ে নিয়ে আসে রূপকথার অজস্র উপঢৌকন ।  দখিনা বাতাস তাকে পরিয়ে দেয় কনকমুকুট ,  তার করপল্লবে গুঁজে দেয় করবী ফুল ।  বিজলীর করাল চোখরাঙানীতে সবাই দরজা জানলা বন্ধ করে কুবাতাসের দাসত্ব মেনে নিয়ে প্রার্থনায় নিমগ্ন হলে হাওয়ারথে করে মেয়েটি চলে যায় বৃষ্টি আর বাতাসের রাজ্যে রাজকন্যার বেশে । 
 উদ্ধত আর অহংকারী বাতাস সবাইকে নেয়না নিজগৃহে ,  সবাইকে দেয়না ভালোবাসার সুশীতল পরশ ।  তাই এই কথিকায় কেউ রাজকন্যা আর কেউ প্রজা ।  
  - বারান্দায় দাঁড়িয়ে ভিজছিস কেন খামোখা ?  দেখছিসনা কী ভীষণ বাতাস আর বজ্রপাত ।  উড়ে যাবি তো !  শিগগীর ভেতরে আয় !  ডেঁপো মেয়ে পাকামি শিখেছে খুব ! 
রাজকন্যার সাথে প্রজার এহেন আচরণ মেনে নিতে পারেনা বায়ু এবং জলের অধিপতি ।  বাতাসের গর্জন বেড়ে চলে ।  সক্রোধে ধাক্কা মেরে ফেলে দেয় মাতবরি ফলানো অভিভাবককে ।   অথচ একদিন সেও ছিলো রূপকথার একটি চরিত্র ।  কান্তিমান এক যুবরাজ ।  আজ তার ক্ষয়িষ্ণু অবস্থা ,  সে এখন সামান্য একজন প্রজা ।  ভয়ে সিঁটিয়ে থাকে সবসময় ।  সিক্ততা তার কাছে তিক্ততা ।  বাতাস তার কাছে সর্বনাশ !  
 যে বাতাসে আমরা নিঃশ্বাস নিই ,  যে বাতাসে উড়োই আবেগের রঙীন বেলুন কখনও কখনও সে বাতাসই ভীষণ প্রবঞ্চক হয়ে ওঠে ।  উড়িয়ে নিতে চায় সবকিছু ।  ভেঙে ফেলে ঘর ,  আবার কারো কারো কাছে গচ্ছিত রেখে যায় ঘোরের নয়নরঞ্জন ।  
 বারান্দায় দাঁড়িয়ে এখনও ভিজছে মেয়েটি ,  বাতাসের প্রহেলিকার জবাব খুঁজছে ।  বায়ুরথে চড়ে বাতাসের রাজ্যে যাবার পথে রূপকথার বরুণকুমারের সাথে খুনসুটির সময় কোত্থেকে বাবা এসে গাল পাড়া শুরু করল !  সেই সাথে সবকিছু উবে গেল ।  বৃষ্টি আর বাতাসের বেগও কমতে শুরু করেছে ।  টবের লতাবাহারটার দিকে করুণ দৃষ্টিতে তাকিয়ে শোবার ঘরে ফিরলো সে । 
  " ইশ !  ভিজে একেবারে একশা হয়ে গেছিস ।  নে তোয়ালেটা নিয়ে ভালোমত মোছ মাথা ।  ঠান্ডা বাঁধিয়ে বসবিতো !  " 
 " বাবা তখন যে তুমি পড়ে গেলে বাতাসের প্রচন্ড ঝাপটায় ,  ব্যথা পাওনিতো ?  " 
 " কখন আবার পড়ে গেলাম ।  পাগলী মেয়েটা বলে কী !  " 
বাবা আর মেয়ে খুব হাসে একসাথে ।  খোলা জানালা দিয়ে মৃদু হিমেল বাতাস তাদেরকে আলতো ছুঁয়ে যায় । 
 সেদিন রাতে মেয়েটি তার জ্ঞানী এবং গম্ভীর স্বামীর সাথে ঘুমোবার আগে উচ্ছাসের সাথে বৃষ্টির অনাসৃষ্টি কান্ড আর বাতাসের সাথে তাসখেলার কথা বলতে গেলে জানতে পারে যে বায়ুমন্ডলে কি সব গোলযোগ চলছে যার ফলে বৈশ্বিক উষ্ণায়ন বৃদ্ধি পাবে ,  খরা কবলিত হবে অনেক এলাকা ,  বৃষ্টি হবে কালেভদ্রে আর বাতাস নাচবে তান্ডবনৃত্য ।  এর প্রতিরোধে মনুষ্যপ্রজাতির কী কী করা উচিত তার ফিরিস্তি দিতে শুরু করলে বৃষ্টিপ্রবণা মেয়েটি বিরক্ত হয়ে তাকে বিজ্ঞান কপচাতে মানা করে এবং আলিঙ্গনের আহবান ফিরিয়ে দেয় ।  মেয়েটি বিজ্ঞানের চেয়ে রূপকথা নিয়ে ভাবতেই বেশি ভালোবাসে ।  গভীর ঘুমের মধ্যে যখন সে সমুদ্র এবং জলের অধিপতি বরুণকুমারকে স্বপ্নে  , অথবা তন্দ্রায় অথবা জাগরণে দেখে ,  তখন তার মধ্যে একটি জটিল মনস্তাত্ত্বিক দ্যোতনার সৃষ্টি হয় ।  বরুণকুমারের সাথে যখন আদুরে গলায় কথা বলতে থাকে তার মনে হয় ,  সে কি দ্বিচারিণী ?  এক মুহুর্তের দ্বিধা ছুড়ে ফেলে সে নিমিষেই ।  এই রূপকথার রাজকন্যা যে হতে পারেনা তার চেয়ে দুর্ভাগা আর কে আছে !  
 " তুমি আজকে আমাকে নিয়ে গেলেনা কেন তোমাদের রাজ্যে ?  " 
 " বাবাকে ছেড়ে থাকতে পারতে ?  তার বুকের গভীরে তোমার জন্যে ভালোবাসার জলোচ্ছাস টের পাও ?  " 
 " আহা !  খুব দরদ দেখছি আমার বাবার প্রতি !  মায়ের চেয়ে মাসীর দরদ বেশি যাকে বলে !  " 
মেয়েটি ঠোঁট উল্টিয়ে অভিমানের ভঙ্গী করে ।  কিন্তু একটু পরেই তার চোখ থেকে অভিমানের মায়াঞ্জন মুছে যায় ।  আগুনচোখে তাকিয়ে জিজ্ঞাসা করে , 
 " আমার মাকে কেন কেড়ে নিয়েছিলে তাহলে ?  তখন এত দরদ কোথায় ছিলো তোমার ?  " 
 " রূপকথার রাজ্যে কি কেবল রাজপুত্রই থাকে মেয়ে ?  কত দৈত্য - দানো ,  অসুরের বসবাস ,  ওদের সাথে কত যুঝতে হয় .  .  .  " 
মেয়েটি উন্মনা হয়ে যায় ।  এক ভীষণ বাতাসের দিন জলযানে করে পাড়ি দেবার সময় বোশেখ হাওয়ার নিষ্ঠুর ছোবলে তার মা তলিয়ে গিয়েছিলো জলে ,  অতলে ।  
 মেয়েটির ঘুম ভেঙে যায় জানলা দিয়ে আসা প্রখর রোদে ।  রোদ ভালো লাগেনা তার ।  এ শহরের কারোরই হয়তোবা না ।  সবারই প্রার্থিত বৃষ্টি ।  তবে সেটা যতটা না বৃষ্টি এবং বাতাসের রূপকথার চরিত্র হবার ইচ্ছায় ,  তার চেয়ে বেশি গরমে ওষ্ঠাগত প্রাণটাকে একটু সতেজ করার প্রত্যাশায় ।  কজন হতে পারে ঐ মেয়েটির মত বৃষ্টিবিলাসিনী !  কজনের বারান্দায় নেমে আসে দেবদূত হাওয়ার খামে সমুদ্রজল ভরে ?  একদিন এমন বৃষ্টি নামবে যেদিন আর কাউকে সাধনা করে রূপকথার রাজ্যে যেতে হবেনা ।  অফিসফেরত লোকটি ছাতা ছুড়ে ফেলে গান গাইবে ,  জমির দলিললেখক বাতাসে উড়িয়ে দেবে যাবতীয় নথিপত্র ,  বুড়িয়ে যাওয়া নিমগাছ  বা জীর্ণ যাত্রীছাউনির নীচে অভিনেত্রী আর অভিভাবকেরা আশ্রয়ের খোঁজে দৌড়ুবেনা ।  
 মেয়েটি জানে একদিন নেমে আসবে এরকম বৃষ্টি ,  বইবে এরকম বাতাস ।  
রূপকথা নেমে আসবে শহরে ।  সেই রূপকথায় কোন দৈত্য - দানো থাকবেনা ।  সেই রাজ্যে কোন প্রজা থাকবেনা ।  কাউকে খাজনা দিতে হবেনা ।  উচ্ছেদ হতে হবেনা ।  জলে তলিয়ে যাবেনা আর কেউ ।  
  " আজ বিকেলে যেতে হবে কিন্তু ,  রেডি থাকিস " 
 " কোথায় বাবা ?  " 
 " ভুলে গেলি ?  সাইক্রিয়াট্রিস্টের কাছে যাবার তারিখ না আজকে ?  " 
 " ওহ বাবা ,  বাদ দাওতো ওসব !  ছেলেবেলায় ভীষণ ঝড় - জলের প্রকোপে মাকে হারাবার পর মানসিক বিকারগ্রস্থ হয়ে বৃষ্টি দেখলেই এলোমেলো হয়ে যাওয়া - এসব ক্লিশে কাহিনী দিয়ে বড়জোর বাজারী ছবি হতে পারে ।  রূপকথার জগতে এসবের কোনই মূল্য নেই ।  "  
 " তাহলে এটা কেমন হয় বলতো ,   তোর মাকে আমি পানিতে ডুবিয়ে মেরেছি ,  এটা তুই দেখেছিস তারপর থেকেই তুই মানসিকভাবে ভারসাম্যহীন .  .  .  " 
 " নাহ এটাও ভালোনা ।  বরঙ আমি একটা কাহিনী বলি ,  এটা কেমন লাগে দেখো ,  আমি তুমি আর মা পিকনিকে যাচ্ছিলাম পাহাড়ে ।  আমরা অনেক উঁচুতে উঠেছিলাম ।  আমরা মেঘের কাছাকাছি চলে গিয়েছিলাম ,  হঠাৎ করেই মা মেঘের দেশে চলে গেলো আর ফিরে এলোনা ,  অথবা এভাবেও ভাবতে পারো মা পা পিছলে নীচে পড়ে গেল ,  অনেক নীচে আমরা আর খুঁজে পেলামনা .  .  .  " 
বাবা আর মেয়ে খুব কাঁদে ।  বুকের জমে থাকা মেঘ বৃষ্টি হয়ে ঝরে । 
 " তবুও বাবা বৃষ্টি আর বাতাসকে দোষ দিওনা !  এটুকু ফ্যান্টাসি না থাকলে ,  এটুকু রূপকথা না থাকলে বাঁচবো কীভাবে বলো !  " 
 চলে যাওয়া একজনের মৃত্যুদিবসে চশমার কাঁচ মুছতে মুছতে প্রৌঢ় লোকটি তার বৃষ্টিবিলাসিনী মেয়েটির এটুকু আব্দার মেনে নেয় ।  মেনে না নিয়ে হয়তোবা তার উপায়ও ছিলোনা ।  
 জানলার ফাঁক দিয়ে খানিকটা বাতাস অধোবদনে এসে তাদের ছুঁয়ে দিয়ে যায় ।  রূপকথার রাজ্য থেকে ভালো বাতাস ,  দৈত্য বাতাস না ।  একটু পরেই হয়তোবা বৃষ্টি নামবে ।  সমুদ্র আর জলের অধিপতি মিশে যাবে মানুষের বুকের সমুদ্রে .  .  . 


                    




খুনস্তাত্ত্বিক

 আমাকে তোমরা খিস্তি খেউড় করতে পার ।  আমার নির্বোধ চোখের শুন্য দৃষ্টিতে খসে পড়া তারা ,  খসে পড়া ফুল ,  খসে পড়া পাঁপড়ি দেখে খুব একচোট হাসতে পারো ।  আমাকে তোমরা মাটির শানকিতে ঝাঁকাতে ঝাঁকাতে ফুটপাত এঁদোগলি ,  মাকড়শাদের কবরস্থান ,  তিতকূটে চিরকূটে ভরা ডাকবাক্সে ফেলে আসতে পারো ।  তারপর তোমাদের সদয় সংস্পর্শে একলা অক্ষিগোলক কোন প্রান্তে গড়াতে গড়াতে উগড়িয়ে দেবে বিষ ,  সময়সংকেত ধরে হয়ে যাবে বোমা .  .  . অপেক্ষা কর অপেক্ষা কর অপেক্ষা কর ৩ , ২ .  .  . 
                                                 ( ১ ) 
এক বিষণ্ণ বিকেলে প্রতিদিনকার মত আমার শবযাত্রার প্রস্তুতি নেবার প্রাক্কালে সে এলো ।  আমি তার সাথে কথা বলতে চাইনি ।  মৃত্যুর মত বন্ধুসুলভ কেউ নয় এই ধূসর ধুলোর ড্রয়িংরুমে ।  সে আমার কফিনের কাছে এসে আমাকে হিমশয্যা থেকে টেনে তোলে ।  আগুনের হল্কায় আমার গায়ে ফোস্কা পড়ে যায় ।  
 আমার প্রফুল্ল অগ্রজ মাতোয়ারা হবে আড্ডায় ,  এই আশায় ঠোঁটে সিগারেট গুঁজে ধোঁয়ার দালানকোঠা বানিয়ে সেখানে প্রাচীর ও প্রাণ সঞ্চার করে ,  রক্ত ও রঙের লেখচিত্র বানায় ।  জায়গাটা আরো উত্তপ্ত হয়ে এলে একটা আস্ত ডিসেম্বর মাস চাপিয়ে দেয় ।  আমার ঘরে কোন ক্যালেন্ডার ছিলোনা ।  কিন্তু আমি শুনতে পাই উত্তপ্ত দিনলিপির উন্মত্ত আর্তনাদ ।  আমার কন্ঠনালী চেপে ধরে বীভৎস হাসিতে ফেটে পড়ে সে ।  আমাকে শোনাতে চায় রাজনৈতিক দলগুলোর ম্যানিফেস্টোর অসারতা বিষয়ক জ্ঞানগর্ভ বক্তব্য ,  যুদ্ধে বিজিতদের সাম্প্রতিক খোলনলচে পাল্টে মাথাচাড়া দেয়ার প্রবণতা ,  বাজারের পেটে ধরা পড়া আঁশটে আলসার ।   আমার কন্ঠনালীতে সাঁড়াশির মত করে তার আঙুল চেপে বসে ।  সে শুনতে চায় আমার জবাব ।  আমার গলা থেকে রক্ত ঝলকে ঝলকে পড়ে ,  আমি বাঁচার জন্যে হাত - পা ছুঁড়তে থাকি ।  বাঁচতে হলে তাকে মারতে হবে ,  খুন করতে হবে ,  এছাড়া আমার নিস্তার নেই ,  বেশ বুঝতে পারি ।  
                                               ( ২ ) 
খুনের ব্যাপারে আমাকে শূচিবায়ূগ্রস্থ বলাটা ভুল হবে ।  তবে একথা সত্যি যে ,  আমি সহজে খুন করতে চাইনা অথবা পারিনা ।  যেসমস্ত রাগী লোক ,  প্যাঁকাটে যুবক অথবা মোহগ্রস্থ মহাশয়া ক্ষণিকের উত্তেজনায় বউ পিটিয়ে ,  বন্ধুর নাক বরাবর ঘুষি মেরে অথবা ধর্ষিত কাজের মেয়েটির যোনীতে গরম পানি ঢেলে নতুন চর্মচিত্র ,  রক্তচিত্র ,  পুঁজচিত্রের সমন্বয়ে মানচিত্র তৈরী করে চলেছে প্রতিদিন ,  তারা কেউ জানেনা একটা চরম মুহুর্তের জন্যে অপেক্ষা করে থাকাটা কত আনন্দের !  সিরিয়াল কিলারদের তারকা বনে যাবার কাহিনী সে আমরা কম জানিনা ,  পান চিবুতে চিবুতে গৃহিনীর বটিতে এক ফোঁটা রস গড়িয়ে পড়লে কি রসায়ন তৈরী হয় সেটা ভাবা যেতে পারে বরঙ ।  অথবা এই মুহুর্তে আমার কন্ঠনালী চেপে ধরে থাকা অগ্রজরূপী পিশাচ ,  আহ !  চেপে ধর আমায় ,  পিষে ফেল আমার কন্ঠনালী ।  আমি বহুদিন ধরে চেপে রাখা খুনের তৃষ্ণা মেটাবো আজ ।  আমাকে গালাগাল দিচ্ছো ?  খিস্তিখেউড় করছো ? 
 - বুঝছো ,  এই হৈলো ঘটনা ।  তোমরা কিছু পুলাপান ফালাফালি কৈরা লাভটা কি হৈলো ?  উল্টা ট্যাগিং খায়া গেলা ।  অহন অন্য সিস্টেম ধরতে হৈবো । 
 চেপে ধর আমার শ্বাসনালী ,  ভেবেছো জানিনা আমি প্রতিরক্ষাপ্রণালী ? 
  - কি !  তুমি আমারে গালি দিলা ?  আমি তোমার থেকে কত বড় .  .  . তুমি কি বললা আবার বলত ?  তর্কে না পেরে মুখ খারাপ শুরু করছ বেয়াদব ! 
 এইতো !  এইতো সবকিছু ঠিকঠাকমতই হচ্ছে যেমনটা হবার কথা ছিলো ।  সেই চরম ক্ষণটা এসে গেছে যেটা আসতে পারতো আরো দুইদিন আগে বাসে ভাড়া নিয়ে বচসার সময় অথবা ছমাস আগে বেশ্যার বাড়িতে ,  সে যথেষ্ঠ প্রণোদনা যোগাতে পারেনি বলে ,  বা তিনবছর আগে রাস্তার পাশে পেচ্ছাপ করার সময় দেয়ালের অদ্ভুত বানান লিখন দেখে ,  অথবা আরো বারো বছর আগে ,  আমার জন্মদিনের দিন কেকে পেস্ট্রি কম হবার অজুহাতে .  .  . নাহ ,  বারো বছর বেশি দূর হয়ে যায় ।  আমি অত দূরে যেতে পারবোনা ।  ক্লান্ত ।  আপাতত পেচিয়ে ধরে আছি গর্বিত গোখরোর মত সময়কে ,  একটু পরেই ফণা উঁচিয়ে ঝাঁপিয়ে পড়বে যে ।  
 আমি গর্জন করে উঠি ।  গর্জন করতে আমার ভালো লাগে ।  হতচকিত ,  পাংশুটে মুখ দেখতে আমার ভাল্লাগে ।  পাল্টা গর্জন শুনতেও আমার ভাল্লাগে । 
 " তুমি রাগ দেখাও আমার সাথে !  কিসের এত রাগ তোমার ?  " 
কিসের এত রাগ যদি বুঝতাম তাহলেও কি এই গোখরোসময়ে তাকে বুঝিয়ে বলতে যেতাম !  তবে এটা ঠিক ,  এই রাগের বিস্ফোরনের প্রয়োজন ছিলো খুব ।  খুব প্রয়োজন ছিলো সময়মত খুনী হয়ে ওঠার । 
সিদ্ধান্ত নিয়ে ফেলার পরে আমি কর্মপন্থা নিয়ে ভাবতে শুরু করি ।  খুন করব কি দিয়ে ?  বেশি ভাবার সময় নেই ,  উল্টো আক্রান্ত হয়ে যেতে পারি ।  বেশি ভাবার সময় নেই ।  আমার পেন্সিল ধার করার যন্ত্রটা দিয়ে তার গলায় বসিয়ে দিই ।  এইবার আমার বলার পালা !  এতক্ষণতো খুব গলা চেপে ধরে রেখেছিলে ! 
 " কেমন লাগছে ?  আরেক পোচ দেবো ,  আর চ্যাচাবা ?  ?  "  নাহ আর লাগবেনা ।  যা দিয়েছি তাতেই হয়ে যাবে ।  উদযাপনের জন্যে আমি কাপ - পিরিচ এবং ফুলদানীগুলোকে আছড়ে ভাঙি ।  কাঁচের টুকরো ছড়িয়ে পড়ে ঘরময় ।  ঠান্ডা হয়ে যাওয়া চা মেঝেতে গড়িয়ে পড়ে স্যাঁতস্যাঁতে করে তোলে পরিবেশ । 
আমি রান্নাঘর থেকে একটা বড় দা নিয়ে এসে মৃতদেহটিকে টুকরো টুকরো করতে শুরু করি ।  এরপর টুকরোগুলোকে বস্তায় ভরে নিয়ে গিয়ে পার্শবর্তী নদীতে ফেলে দিই ।  কাজ শেষ ! 
                                                ( ৩ ) 
এতটা সহজে কর্ম সম্পন্ন হয়ে যাবে ভাবিনি ।  ঘরে ফিরে আবার তো সেই ভবঘুরে বিষণ্ণতাই সঙ্গী !  ঘর ঝাঁট দিতে গিয়ে যখন রক্ত আর চা মিলেমিশে যায় ,  টুকরো মাংশ আর কমলার কোয়া পদদলিত হয় ,  আমার মধ্যে বস্তুবাদ সম্পর্কিত নতুন দর্শনের ঊন্মেষ ঘটে । 
 সবকিছু ওয়েস্ট পেপার বাস্কেটে ফেলে দেবার পর আমার ক্লান্ত লাগে ।  সবকিছু অবশ্য ফেলতে পেরেছি বলে মনে হয়না ।  সবকিছু ফেলা যায়না ।  এখনও পড়ে আছে ভাঙা গ্লাস ,  সংঘর্ষের সময় পড়ে যাওয়া টুকটাক ব্যবহার্য্য দ্রব্যাদী ,  খুচরো পয়সা ,  এঁটো নাস্তা ।  থাকুক !  এত পরিপাটী ঘর কবেই বা চেয়েছিলাম আমি !  অপরিপাটী ঘরে বিষণ্ণতা ,  একাকীত্ব আর রাগের খোলস ছেড়ে এইতো বেশ ভালোই লাগছে এখন ! 
 " চারিদিকে ছড়িয়ে ছিটিয়ে সুখ
চারিদিকে বন্ধু বন্ধু মুখ
আমাকে তুমি যন্ত্রণা দিও বসুন্ধরা
আমি ঘুমুবো
আমাকে তুমি অসুখ দিও বসুন্ধরা
আমি ঘুমুবো "  
                                               ( ৪ ) 
গভীর রাত্তিরে আমার পেচ্ছাপের বেগ পায় ,  আমি ঘুম থেকে উঠি ।  ল্যাট্রিনে যাবার পথে অন্ধকারের রোঁয়া ওঠা স্যান্ডেলটা পায়ে গলাতে গিয়ে ধারালো কিছু একটার আঘাত পাই ।  বুঝতে পারি সেই কাঁচের টুকরোগুলো ঠিকভাবে ঝাঁট দেয়া হয়নি এখনও ।  কমলালেবুর কোয়াগুলো পচে গন্ধ ছড়াচ্ছে ।  খুন খুন চোখে বাতি জ্বালিয়ে দিই ।  আমার ভেতর কে উল্লাস করে ওঠে আবার ।  অনতিদূরের নদীতে স্টিমার ভেঁপু বাজিয়ে চলে যায় ।  আমার মনে পড়ে লাশ এবং সৎকারকার্যের কথা ।  আমি পেচ্ছাপের কথা ভুলে যাই ।  ঐ নদীতে সৎকার ঠিকমত হয়েছে বটে কিন্তু এঘরে ঠিকমত হয়নি ।  ব্যবস্থা করছি দাঁড়াও ।  এই কমলার কোয়াগুলো ,  বেদ্দপ কমলার কোয়াগুলোকে কোথায় রাখা যায় ?  এর সমানুপাতের কফিন কই ?  কই ?  কই ?  এইতো পেয়েছি একটা সিগারেটের প্যাকেট ।  কিন্তু ঢুকছেনা কেন ঠিকমত ?  চিপে তোর রস বের করব সুন্দরী কমলা ,  ঢুকবিনা মানে ?  সে খুব আয়েশ করে কমলাগুলো চিবুচ্ছিলো মনে পড়ে আমার ।  এই কমলাগুলো আমার ভিকটিমের স্মৃতি ধরে আছে ।  নাহ বড্ড কোমল হয়ে গেল কথাটা ,  সাক্ষী হয়ে আছে ।  কোন সাক্ষীর নিস্তার নেই ।  আমি কমলাগুলোকে আঁটাতে গিয়ে হাত বিশ্রী রসে মাখামাখি করে ফেলি ।  মুছে ফেলার জন্যে পাশে পড়ে থাকা একটা রুমাল নিতে গিয়ে মনে পড়ে এটাও তারই ছিলো ।  এই রুমালটা দিয়ে সে ঘেমে থাকা কপাল আর ঘাম মুচ্ছিলো ।  সুতরাঙ পোড়াকপালে ঘেমো রুমাল ,  তোমারও নিস্তার নেই ।  এটাকে কি করা যায় ?  কি করা যায় ?  চোখের সামনে দেখতে পাচ্ছি এটা থেকে ঘাম বেরুচ্ছে ,  শ্রম বেড়ুচ্ছে ওহোহো ওহোহো  এত কিছু দেখছি কেন আজকে ?  একটা রুমালের ভেতর এত কিছু থাকতে পারে কে জানতো !  কে ভাবতে পেরেছিলো কবে !  আপাতত পকেটে ঢুকিয়ে রাখি ,  পরে এটার বন্দোবস্ত করা যাবে ।  একটা রুমালের ভেতর কান্না থাকতে পারে কত .  .  .  উফ !  কেন ভাবছি এসব ?  খুন করার চেয়ে খুন পরবর্তী পরিস্থিতি সামলানো বেশি দায় দেখছি ।  এইসব রুমাল ,  কাগজ ,  কলম ,  কাঁচের টুকরো ,  টুকরোর টুকরো ,  তারও টুকরো ক্ষুদ্রাতিক্ষুদ্র টুকরো সবকিছুই স্বচ্ছ এবং দর্পণের মত কাজ করছে ।  আমি বিকট সব প্রতিবিম্ব দেখতে পারছি তার এবং আমার ।   কতগুলো ঝাঁট দিয়ে বের করব ?  একটা বের করি তো আরেকটা বের হয় ।  আচ্ছা ,  মাথা ঠান্ডা করে ভাবতে বসি ,  
 কমলার কোয়াগুলো -  সিগারেটের প্যাকেটে ঠেসে দিয়েছি - শেষ ! 
মেঝেতে গড়িয়ে পড়া চা -  এতক্ষণে শুকিয়ে গেছে - শেষ ! 
কাঁচের টুকরোগুলো ,  এগুলোই সবচে বেশি ঝামেলা করছে । এক কাজ করি রুমালটাতে ভরে নিয়ে তারপরে ফেলে দিই ,  চমৎকার আইডিয়া !  আগে মাথায় আসেনি কেন ?  ছিঁচকাঁদুনে রুমাল আর হতচ্ছারা কাঁচের টুকরোগুলো একসাথে বিদেয় হবে ।  এক ঢিলে দুই পাখি মারা যাবে ।  কিন্তু রুমালগুলো দিয়ে কাঁচের টুকরোগুলোকে জড় করতে গিয়ে বুঝতে পারি যে ব্যাপারটা অতটা সহজ না ।  হাত গলে ,  রুমাল গলে বেড়িয়ে যায় ।  তারপরেও ধরে রাখার আপ্রাণ চেষ্টা করি ।  একটা মানুষকে এক নিমিষেই খুন করা যায় ,  কিন্তু তার চিহ্নগুলো নিকেশ করতে এত সময় লাগে কেন ?  সে খুব কাছের কেউ ছিলো বলে ?  এজন্যেই কি পরমাণুসমান একটা কাঁচের টুকরো মাটিতে পড়ে থাকলেও আঁচড় কাটে পায়ে ?   সে যদি খুব কাছের কেউ না হত ,  ধরা যাক .  .  . হঠাৎ করে ঘরে ঢুকে পড়ল অপরিচিত কেউ ,  তাকে খুন করলেও কি এমন হত ?  নাহ ,  তাকে তো খুনই করা যেতনা ।  খামোখা একজনকে খুন করতে যাবো কেন ?  অথবা ,  খুন করলেও পরিতৃপ্ত হতাম কি ?  সে প্রশ্নের উত্তর জানা নেই ,  জানা যাবে কিনা কখনও জানিনা ।   আপাতত আমাকে এই নচ্ছারবস্থা থেকে মুক্তি পেতে হবে ।   আমি সিগারেটের প্যাকেটে করে আধখাওয়া পচে যাওয়া কমলার কোয়া ,  রুমালে বেঁধে কাঁচের টুকরো ,  এবং বাসি চায়ের গন্ধযুক্ত স্যাঁতস্যাঁতে কার্পেট বগলদাবা করে নদীটির দিকে যাই ।   
                                                ( ৫ ) 
ব্রীজের কাছে এসে চাঁদের আলোতে আমি খুব সহজেই তার উল্টানো মৃতদেহ খুঁজে পাই ।  জায়গাটা কর্দমাক্ত বলে এখনও সেখানেই আঁটকে আছে ।  তোমাকে আরেকবার খুন করব বলে এসেছি প্রিয় ভ্রাতা ।  খুনের চক্করে পড়ে গেছি ।  কি আর করা !  তার মুখে আমি পচা কমলার কোয়াযুক্ত সিগারেটের প্যাকেট ভরে দিই ,  রুমালের ভেতর থেকে কাঁচের টুকরোগুলো বের করে ঝেড়ে দিই তার শরীরের আনাচেকানাচে ।  আর বাসি চায়ের গন্ধযুক্ত স্যাঁতস্যাঁতে কার্পেট দিয়ে তাকে মুড়িয়ে দিয়ে গড়িয়ে দিই ।  যাও ভেসে চলে এবার ।  দূর থেকে স্টিমারের ভেঁপু শোনা যায় আবার ।  আমি রুমালটি প্রাণপণে নাড়াতে থাকি তাদের দৃষ্টি আকর্ষণের জন্যে ।  তারা দেখতে পেয়ে আমার কাছাকাছি আসে ।  
 - কোথায় যাবেন ? 
জিজ্ঞাসা করে তাদের কেউ ।  তবে আমার হাতের রক্তাক্ত রুমালটি দেখে সমঝদারের ভঙ্গীতে মাথা নাড়ায় ।  তারা লাশটি নিয়ে চলে যায় ।  মুহুর্তেই একটা বিশাল কালোমেঘ এসে ঢেকে দেয় চাঁদ ।  হারিয়ে যায় অলৌকিক ইস্টিমার আর লাশ ।  হারিয়ে যায় আমার প্রশ্নগুলোও ,  কাছের কাউকে খুন করেছি বলেই কি পরবর্তী ঘটনাপ্রবাহ এত জটিল হল ?  যদি অজানা ,  অচেনা ,  অপরিচিত কাউকে খুন করতাম তবে কেমন হত ? 
 অন্ধকার শহরে পা হেঁচড়ে হাঁটতে হাঁটতে আমি খুন করার জন্যে একজন নির্ভরযোগ্য ভিকটিম খুঁজতে থাকি .  .  . 
 আমি একজন নির্ভরযোগ্য ভিকটিম খুঁজছি ফ্রেন্ডো !  যে সাত খুনেও রা করবেনা ! 


                    




ফুটনোটস


 সাধারণত ফুটনোটস ,  পাদটীকা বা নির্ঘন্টগুলো কোন লেখার শেষে দেয়া থাকে ।  কিন্তু এখন যে গল্পটি আমি লিখতে যাচ্ছি ,  তার ফুটনোটস গুলো আগেই দিয়ে দেবো ।  তারপর দেখা যাক গল্পটি কতদূর এগোয় ।  ভোট -  একটি গণতান্ত্রিক অধিকার ,  যার দ্বারা নির্বাচন অনুষ্ঠিত হয়  ( কাল্পনিক )  । গরু - ছাগল -  গৃহপালিত পশু ।  যারা রাস্তায় নামলে ড্রাইভার যদি তাদের পাশ কাটিয়ে যেতে পারে ,  তবে তা ড্রাইভারি করার স্বীকৃতি বলে গণ্য হয় । লঞ্চ -  একটি যাত্রীবাহী জলজ পরিবহন ।  এখানে বিশেষ বিশেষ পার্বণে মৃত্যুর পরীক্ষায় উত্তীর্ণ হতে হাজারে হাজার যাত্রী ওঠে । ঋণখেলাপী -  কোটিপতিদের একটি স্ট্যাটাস ।  ব্যাংক থেকে টাকা নিয়ে শোধ না করে তারা নিজেদেরকে অভিজাত শ্রেণীভূক্ত মনে করেন । বিশ্ববিদ্যালয় -  সরকারী দলীয় ক্যাডারদের বাসস্থান ।  মাঝেমধ্যে তারা পড়াশোনা করে থাকেন ।   ( এই অংশটি কাল্পনিক )  । ক্রসফায়ার -  আইন শৃঙ্খলা বাহিনী দ্বারা পরিচালিত রিয়্যাল লাইফ এ্যাকশন ফিল্ম ।  যেখানে তারাই সবসময় বিজয়ী হয় । শেহা -  বংশানুক্রমে প্রাপ্ত অঢেল ক্ষমতার অধিকারী বহু ডিগ্রিখচিত রাষ্ট্রনায়ক  ( কাল্পনিক ) বেজি  -  স্বামী সূত্রে পাওয়া অঢেল ক্ষমতার অধিকারী রাজনৈতিক ব্যক্তিত্ব ।  বিভিন্ন দলিল ,  নথিতে তার জন্মদিনের সংখ্যা পাওয়া গেছে পাঁচটি ।   ( কাল্পনিক )  হেফাজতে ইসলাম  -  ধর্মকে আত্মীকরণ করে আফগানিস্তানকে আদর্শ রাষ্ট্র হিসেবে ধরে নিয়ে প্রতিরাতে চরম পুলকে স্বপ্নদোষ হওয়া একটি চরমপন্থী সংগঠন । কট্টর নাস্তিক - ভুল সময়ে ভুল জায়গায় জন্মগ্রহণ করা ফেইম সিকার এ্যাসাইলাম প্রার্থী ভীতসন্ত্রস্ত কলম সৈনিক । মডারেট মুসলমান  -  ইসলাম ধর্ম পালনকারী  তীব্র অনুভূতিশীল ব্যক্তি ।  যারা প্রতিপক্ষের কল্লা ফেলে দিলে মুখে কৃত্রিম গাম্ভীর্য বজায় রেখে আমিও ,  যদি ,  তবে ইত্যাদি শব্দ প্রয়োগ করে মনে মনে পৈশাচিক বুনো উল্লাসে মেতে ওঠেন ।  রাজাকার  -  যুদ্ধের সময় বেঈমানী করা বরাহ ছানা বিশেষ ।  যাদেরকে দেশের বেশিরভাগ মানুষ ঘৃণা করলেও রাজনৈতিক ধারা - প্রবাহের মধ্যে বিচক্ষণতা দেখিয়ে বিভিন্ন দলের লেজ হয়ে পুরো দেহটিকে নাড়ানোর চেষ্টা করছে । সমকামী -   প্রকৃতির নিয়মকে অগ্রাহ্য করা পায়ুপথযাত্রী । হিজাব -  নিজেকে আরো আকর্ষণীয় করে তোলা এবং একই সাথে ধর্মীয় নিয়ম মেনে চলার উদ্দেশ্যে তৈরি এক ধরণের পোষাক ,  তরুণীদের জন্যে । কর্পোরেট সংস্থা -  ধীরে ধীরে ভগবানের চেয়েও শক্তিধর হয়ে ওঠা ,  বিশেষ দিনে জনগণের অনুভূতিগুলো নিয়ে ছিনিমিনি খেলা বিশেষ সংস্থা । গলায় দড়ি  -  শুভ্র চুল এবং গোঁফের অধিকারী বয়োজৈষ্ঠ একজন গুরুত্বপূর্ণ ব্যক্তির রোমান্টিক ভাবালুতা । শাহবাগ -  অনির্মিত থেকে যাওয়া স্বপ্নের হাইওয়ে । রাজন -  মোবাইল ক্যামেরা দিয়ে নির্মিত জনপ্রিয় স্নাফ মুভির ভিকটিম । সেলফি  -  নার্সিসিস্ট ,  মানুষদের দ্বারা আবিষ্কৃত জনপ্রিয় এবং বোকাটে , উজবুকি  ( ক্ষেত্রবিশেষে )  মোবাইল ফোন / ক্যামেরা এ্যাপ্লিকেশন । চাপাতি  -  নাস্তিক নিধনে লিপ্ত জিহাদীদের প্রিয় অস্ত্র ।  কথিত  " বড় হুজুর "  দ্বারা পরিচালিত কওমি ছাত্ররা এর ব্যবহারকারী ।  সরকারী অনুমোদনপ্রাপ্ত ।  বড় হুজুর   -   একটি রহস্যময় চরিত্র ।  সে যে কোথায় আছে ,  কোন দলে আছে ,  তা সাধারণ মানুষ জানে না ,  তার পাঠানো দুইজন গ্রেফতার হবার পরেও রয়ে যাচ্ছে অজানা । বাক স্বাধীনতা  -  সরকার কর্তৃক রচিত একটি হাসির কৌতুক । ৫৭ ধারা - এখানে এসে আমার কলম থেমে গেলো ।  নিবে কোন একটা সমস্যা হয়েছে ।  চুইয়ে চুইয়ে কালি পড়ছে ।  ভিজে যাচ্ছে আমার এতক্ষণ ধরে লেখা নির্ঘন্ট !  এত কালি ছিলো কলমটায় !  আমার নতুন লেখাটায় তো বটেই পুরোনো অনেক লেখাও ভেসে যাচ্ছে ,  এই সর্বগ্রাসী কালোয় ।  আমি কলমটাকে জানালা দিয়ে ছুড়ে ফেলে দেই ।  সবকিছু আবার নতুন করে লিখতে হবে ।  এবার আমি পাঁচ টাকার বলপেন রেখে পঞ্চাশ টাকার স্টেডলার কলম দিয়ে লেখা শুরু করি ।  কী কী যেন ছিলো নির্ঘন্টটায় ?  শেষেরটা মনে পড়ছে  , সাতান্ন ধারা ।  লেখা শুরু করা যাক তবে , ৫৭ ধারা -  মিথ্যা ,  অশ্লীল অথবা মানহানিকর তথ্য প্রকাশ সংক্রান্ত অপরাধ ও এর দণ্ড সম্পর্কে বলা হয়েছে -   '  ( এক )  কোনো ব্যক্তি যদি ওয়েবসাইটে বা অন্য কোনো ইলেকট্রনিক বিন্যাসে এমন কিছু প্রকাশ বা সম্প্রচার করেন ,  যাহা মিথ্যা ও অশ্লীল বা সংশ্লিষ্ট অবস্থা বিবেচনায় কেহ পড়িলে ,  দেখিলে বা শুনিলে নীতিভ্রষ্ট বা অসৎ হইতে উদ্বুদ্ধ হইতে পারেন অথবা যাহার দ্বারা মানহানি ঘটে ,  আইনশৃঙ্খলার অবনতি ঘটে বা ঘটার সম্ভাবনা সৃষ্টি হয় ,  রাষ্ট্র ও ব্যক্তির ভাবমূর্তি ক্ষুণ্ণ হয় বা ধর্মীয় অনুভূতিতে আঘাত করে বা করিতে পারে বা এ ধরনের তথ্যাদির মাধ্যমে কোনো ব্যক্তি বা সংগঠনের বিরুদ্ধে উসকানি প্রদান করা হয় ,  তাহা হইলে তাহার এই কার্য হইবে একটি অপরাধ ।   ( দুই )  কোনো ব্যক্তি উপ - ধারা  ( ১ )  এর অধীন অপরাধ করিলে তিনি অনধিক চৌদ্দ বছর এবং অন্যূন সাত বৎসর কারাদণ্ডে এবং অনধিক এক কোটি টাকা অর্থদণ্ডে দণ্ডিত হইবেন ।  ' বেশ তো !  এর আগে এমন ভজঘট পাকিয়ে গেল কেন তখন ?  পরবর্তী অধ্যায়ে যাই , শেহা -  বাঙলার লৌহমানবী ।  ধানকন্যা ,  গমকন্যা ,  সাগরকন্যা ইত্যাদি সম্মানসূচক পদবীতে ভূষিত ।  বেজি -  আপাতত গোলাপী ম্যাম ,  পরবর্তী সময়ে তাকে আপোষহীন নেত্রী বলার জোর সম্ভাবনা আছে । বড় হুজুর -  প্রকৃত জিহাদী ।  ঋণখেলাপী -  লোনের টাকা প্রদান করতে গড়িমসি করে সমজা স্ট্যাটাস বাড়ানো কিউট কোটিপতি । বাক স্বাধীনতা -  যা ইচ্ছে বলে গিলে কুলকুচি করে ফেলে দেয়া অথবা লিখে কুচিকুচি করে ছিড়ে ফেলে দেয়ার আনুগত্যময় আচরণ ।  কর্পোরেট সংস্থা -  জনগণের প্রভুতূল্য ,  টিনএজারদের বন্ধু - বান্ধব আর  ' মাস্তি '  ছাড়া জীবন বৃথা এই মহান মন্ত্রে দীক্ষিত করে তোলা বিশেষ গোষ্ঠী । যাক ,  তখন পাতাটা নষ্ট হলেও এবার বেশ ভালোই লিখতে পারছি ।  নির্ঘন্ট লেখা প্রায় শেষ ।  খুব শিঘ্রই আমি মূল গল্পটা লেখা শুরু করবো ।  ততক্ষণে আমি কিছু ফুল - লতা - পাতা খেয়ে আসি ।  আপনি অবাক হচ্ছেন এই ভেবে যে ,  এসব কারো খাদ্য হতে পারে নাকি ?  কী যে বলেন আপনারা !  আমি বেশি করে ডিম - মাংস - মাছ খেয়ে অহেতুক শক্তি সঞ্চয় করে ওসব রাষ্ট্রদ্রোহী এবং ভোগ্যবস্তুদের বিরুদ্ধে দুকলম লিখে জেলের ভাত খাই আর কী !   আচ্ছা আবার শুরু করি , চাপাতি  -  নাস্তিক কাটার জন্যে সরকারের উদাসীন সম্মতিতে .  .  . দেখেছেন !  আবার কী সব ভুলভাল লিখছি ।  সম্ভবত রাত জাগার ফল ।  আমি দুঃখিত ।  এতখানি নির্ঘন্ট লিখেও মূল গল্পতে যেতে পারলাম  না !  আজ আর হবে না ।  ঘুমুতে যাবো ।  তবে ঘুমোনোও এক জ্বালা ।  মহল্লার চারিদিকে জাতির পিতার মৃত্যুবার্ষিকী উপলক্ষ্যে আয়োজিত অনুষ্ঠানগুলোর শব্দে কান ফেটে যাচ্ছে ।  আমি নিজের অজান্তেই বলে ফেলি ,  ধুর !  পরক্ষণেই নিজের ভুল বুঝতে পেরে চারিদিকে সন্তর্পণে তাকাই ।  নাহ ,  কেউ দেখে ফেলেনি ,  কেউ শোনে নি ।  ।  আমি বিছানায় গিয়ে বালিশটা কানের ওপরে দিয়ে ঘুমোনোর চেষ্টা করি ।  ঘুম !  ঘুমের মধ্যে একটা গিরগিটিকে স্বপ্নে দেখি ।  কেমন করে যেন সে দেহের রঙ পাল্টায় ! কুৎসিত ।  বড়ই কুৎসিত ! 
                            
                    




মৃত বিড়ালের কাঁধে

  ( ১ ) আমার সারাদিনের বেশিরভাগ সময়ই কাটে একটি বুদ্ধিমান চৌকোনো যন্ত্রের সামনে বসে ।  সেখানে আমি মানুষ দেখি ,  গন্ডায় গন্ডায় মানুষ ।  মানুষগুলো খুব সুন্দর এখানে ।  ঘর্মাক্লিষ্ট ,  রুগ্ন স্বাস্থ্যের অধিকারী অথবা ইনফিরিয়রিটি কমপ্লেক্সে ভোগা মানুষগুলো এখানে ইচ্ছেমত নিজেকে সাজিয়ে দু একটি ভালো - মন্দ কথা বলে ভার্চুয়াল সেলিব্রেটি হবার অবকাশ পায় ।  এখানে সবাই বিখ্যাত ,  গর্বিত এবং উদ্ধত ।  কেউ কেউ আবার বন্ধুত্বপরায়ণও বটে ।  সিমি আমার বন্ধু কিনা জানিনা ,  তবে সে আমাকে মাঝেমধ্যেই বন্ধুসুলভ বার্তা পাঠায় ,  আমার মন খারাপ থাকলে তার কারণ অনুসন্ধান করে ।  " কিরে ,  তোর মন খারাপ ভাব কি কেটেছে ?  আজ বেশি কথা বলতে পারিনি ,  আমার পোষা বিড়ালটা খুব অসুস্থ্য হয়ে পড়েছিলো ,  তার সেবা করছিলাম ।  আজ রাতটা হয়তোবা টিকবেনা ।  টিকে থাকলে কালকে পশু হাসপাতালে নিয়ে যাবো ।  ভালো থাকিস " সিমির যন্ত্রস্বত্তার মানবিক রূপান্তর আমাকে ভাবায় ।  আমার আপডেটেড ,  জমকালো ভার্চুয়াল অস্তিত্ব ,  ম্যাদামারা মেকি কর্পোরেট বৈশিষ্ট্য ,  আবেগদীপ্ত শান্তিহীন মন ,  আর একটা মুমূর্ষু পশু ,  কার প্রতি সহমর্মিতা বেশি ?  এই চতুর্মাত্রিক সমীকরণের সমাধানের ভার সিমিকে দিয়ে আমি আমার একমাত্রিক যান্ত্রিক রাতঘরে প্রবেশ করি ।  ( ২ ) বিড়ালটা যে রাতে অসুস্থ্য হয়ে পড়ে ,  তার আগের কথা ।  সেদিন সিমির তিন নম্বর প্রেমিক ,  যে তার সাথে সুস্থির জীবনের প্রতিশ্রুতিবদ্ধ হয়েছিলো ,  হয়তোবা সেটা একটা কৌতুক ছিলো ,  হয়তোবা না ,  তবে সিমির মেধা এবং রসবোধ নিয়ে কোন প্রশ্ন নেই ,  তাই সে কিছুদিন এই কৌতুককর জীবন উপভোগ করার পরে যখন রসটা শুকিয়ে খটখটে হয়ে আসে ,  কোন একটা ছুতো খুঁজে নিয়ে সিমি সেটা নিয়ে তার প্রেমিককে খুব রূঢ়ভাবে ভর্তসনা করে ।  সিমির নিষ্ঠুরতা এবং রূঢ়তা নিয়েও কোন প্রশ্ন নেই ।  এটা অবশ্য সমগ্র মানবপ্রজাতির ক্ষেত্রেই প্রযোজ্য !  তারপরেও যেহেতু সম্পর্কটার সাথে ভালোবাসার লেবেল সাঁটা ছিলো ,  তাই এর করুণ সমাপ্তিতে আমাদের এক মিনিট নীরবতা পালন করাটা অবশ্যকর্তব্য ।  অথবা স্পেসবারে দুটো চাপ দিতে পারি ।  মর্মান্তিক ঘটনাটি ভোলার জন্যে এটি যথেষ্ঠ সময় ,  অন্তত সিমির জন্যে ।  বাসায় ফিরে সিমি তার আন্তর্জালিক যোগাযোগের মাধ্যমে পূর্বে উল্লেখিত শোকাবহ ঘটনাটি নিয়ে বন্ধুদের সাথে যুগপৎ শোক এবং আনন্দ প্রকাশ শেষ করে তার পোষা বিড়ালটিকে খাবার দিতে গিয়ে দেখলো সেটি ইতিমধ্যেই ঢাউস আকারের একটা তেলাপোকা গলাধঃকরণে ব্যস্ত ।  " এটা হজম করতে পারবিতো ?  "  " মনে হয়না ।  খুব কষ্ট হচ্ছে ।  ওয়াক !  "  " পারবিনা তো গিলতে গিয়েছিলি কিজন্যে ?  যত্তসব !  " সিমির বদমেজাজের কথা সর্বজনবিদিত ।  তাই বিড়ালটি ভয় পায় ।  " এই সিমি ,  বিড়ালটা এরকম কাতর স্বরে মিউমিউ করছে কেন রে ?  ওটার আবার কি হল ?  " সিমি তার মা ' র এই জিজ্ঞাসা শুনতে পায়না ,  অথবা এড়িয়ে যায় বিড়ালটির সাথে কথোপকথনে ব্যস্ত থাকার কারণে ।  " খেতে না পারলে উগড়ে দে !  "  " ওয়াক !  ওয়াক !  "  " এইতো বমি করে ফেলেছিস ।  এখন দেখবি ভালো লাগবে ।  হালকা লাগবে শরীরটা ।  তুই একটু অপেক্ষা কর ,  আমি এসে তোকে পরিস্কার করছি ।  ভয় পাসনা ।  ভয়ের কিছু নেই "  " কি হয়েছে রে  বিড়ালটার ?  অসুস্থ্য নাকি ?  "  " হু " সিমি এক শব্দে তার মায়ের প্রশ্নের উত্তর দেয় ।  বিড়ালটি ততক্ষণে বিচিত্র বর্ণের এবং ভয়ানক কটূ গন্ধের বমি শুরু করেছে ।  সিমি তাকে পরিস্কার করার সময় গায়ে হাত দিয়ে দেখল তাপমাত্রাও বেশ বেড়ে গেছে তার ।  শ্বাসকষ্টে কাতর হয়ে বিড়ালটি বলল ,  " সিমি ,  আমি মনে হয় বাঁচবোনা ।  খুব কষ্ট হচ্ছে "  " এই রাতটা কোনমতে পার করে দে ,  কালকে তোকে নিয়ে বড় ক্লিনিকে যাবো ।  সাহস রাখ " আরো রাতে ,  মুমূর্ষু বিড়াল ,  মৃত্যুগন্ধা বমি ,  তৃতীয় প্রেমিকের সাথে চুড়ান্ত বিচ্ছেদপরবর্তী সংকটকাল এবং সারাদিনের ধূলোস্নানের কথা ভুলে থাকতে সিমি তড়িৎচালিত উচ্চ প্রাযুক্তিক যন্ত্রটির সামনে বসে তার বন্ধুকে লেখে ,  " কিরে ,  তোর মন খারাপ ভাব কি কেটেছে ?  আজ বেশি কথা বলতে পারিনি ,  আমার পোষা বিড়ালটা খুব অসুস্থ্য হয়ে পড়েছিলো ,  তার সেবা করছিলাম ।  আজ রাতটা হয়তোবা টিকবেনা ।  টিকে থাকলে কালকে পশু হাসপাতালে নিয়ে যাবো ।  ভালো থাকিস "  ( ৩ ) সিমিকে আমি জবাবে লিখি যে আমি তার পোষা প্রাণীটির আয়ূ কামনা করছি এবং তার তৃতীয় ব্রেক - আপের জন্যে দুঃখিত ।  দুটো ঘটনার মধ্যে আমার কাছে দ্বিতীয়টি গুরুত্বপূর্ণ মনে হয় ।  মুমূর্ষু বিড়ালের প্রসঙ্গটি ভুলে যেতে আমার সময় লাগেনা ,  আমি খানিকটা উদ্বেলিত মনে ভাবি ,  সিমি এবার বেশ একা হয়ে যাবে ।  প্রেমিক নেই .  .  . তৎক্ষণাৎ আমি প্রথম  ঘটনাটার তাৎপর্য বুঝতে পারি ।  যদি বিড়ালটাও না থাকে ,  তাহলে সে আরো একা হয়ে যাবে ।  বিড়াল ,  প্রেমিক অথবা বিড়ালপ্রেমিক অথবা প্রেমিকবিড়াল সবাই মারা যাক !  যন্ত্রের বিশ্বস্ত স্বচ্ছ ক্যানভাসে আমি মনুষ্যত্ব ,  পশুত্ব ,  ভালোবাসা এবং নির্লিপ্ততা বিষয়ক দার্শনিক দুলাইন লিখে ছড়িয়ে দিই তারঙ্গিক সুব্যবস্থাপনার বদৌলতে  ' বন্ধু ' দের কাছে ।   ( ৪ ) পশুদের জন্যে চিকিৎসার এত ভাল বন্দোবস্ত আছে সিমি জানতোনা ।  হাসপাতালটি চমৎকার ।  অনেক জায়গা জুড়ে ,  পরিচ্ছন্ন এবং গোছানো ।  অনেক পশু - পাখি ,  বিড়াল ,  কুকুর ,  খরগোশ ,  মুরগী .  .  . কেউ এসে বেড়িয়ে যেতে পারে চিড়িয়াখানায় ভ্রমণের বিকল্প হিসেবে ।  বিনোদিত হতে পারে একাকী মানুষেরা ।  " ভাইজান ,  ইমার্জেন্সিটা কই বলতে পারেন ?  " সিমির পীঠে হাত রেখে একজন সুসজ্জিত ধর্মপরায়ণ লোক জিজ্ঞেস করে ।  সিমি ফিরে তাকালে সে যেন জাহান্নামের চৌরাস্তায় উপস্থিত হবার আতঙ্ক অনুভব করে ।  " এত চমকাবার কিছু নেই ।  ভুল করে পীঠে হাত দিয়েছেন ,  তাতে কিছু মনে করিনি ।  ইমার্জেন্সিটা সোজা ডানদিকে " লোকটার উচিত ছিলো সৌজন্যের খাতিরে ভদ্রতাসূচক কিছু বলা ,  কিন্তু সে উল্টো মনে মনে সিমির অধার্মিক পোষাক এবং চুলের ছাটের নিন্দা করতে করতে প্রস্থান করে ।  তার মনে হয় যে সিমি একটি নির্লজ্জ পশু বই কিছু না ।  বেহায়া মেয়েটার জন্যে পরকালে অপেক্ষা করছে অগ্নি ,  ইহকালে সম্ভব হলে পাথর ।  সিমির বিড়ালটির মনে হয় ,  সে সুস্থ্য থাকলে লোকটিকে খাঁমচে দিতে পারতো ।  সিমি হয়তোবা দুজনের মনের কথাই বুঝতে পারে ,  তার মত বুদ্ধিমতীর জন্যে তা খুবই স্বাভাবিক ।  লোকটির মানবিক চিন্তার পশুত্ব এবং বিড়ালটির পাশবিক চিন্তার মনুষ্যত্বের পারস্পরিক তুলনা করে সে নিজেকে অক্ষের মূলবিন্দুতে আবিস্কার করে ।                                        ( ০ , ০ )  ( ৫ ) অফিসে তুমুল কাজের চাপে হঠাৎ অবসর পেলে আমার নানারকম অদ্ভুৎ চিন্তা মাথায় আসে ।  মানুষ মরণাপন্ন হলে আমরা অনেকসময় তার জীবন বাঁচাতে সৃষ্টিকর্তার কাছে পশুপাখিদের জীবন উৎসর্গ করে জীবনের বিনিময়ে জীবন রক্ষার সুপ্রাচীন পন্থা অবলম্বন করি ।  কিন্তু আজ যখন সিমির বিড়ালটা মরণাপন্ন ,  তখন তার জীবন রক্ষার্থে কোন মানুষের জীবন উৎসর্গ করা যায় কি ?  যদি যেত ,  তাহলে সিমি কি তাই করত ?  কাকে বেছে নিত সে ?  আমাকে না তো ?  নাহ ,  তা কি করে হয় !  আমি আমার চারপাশের মূল্যহীন মানুষগুলোর কথা চিন্তা করি ।  আমাদের অফিসের পিয়নটাকে বলি দেয়া যেতে পারে ।  অর্থহীন তার জীবন ।  আমাদের জন্যে চা - নাস্তা ,  ডালপুরি এনে আর ফুটফরমাশ খেটে জীবন কাটিয়ে দিচ্ছে ।  অথবা আমাদের সিইও সাহেব ,  টাকার পেছনে অনর্থক ছুটে জীবনের রঙচঙে পৃষ্ঠাগুলো ধুসর করে ফেলেছে ।  এদের যে কাউকেই বলি দেয়া যেতে পারে ।  সিমিকে বলব নাকি ব্যাপারটা ?  আমি আমার অত্যন্ত মৌলিক চিন্তাধারায় মুগ্ধ হয়ে সিমিকে তড়িৎবার্তা পাঠানোর জন্যে মহান চৌকোনো বাক্সের শরনাপন্ন হতে যাবো ,  সেই মুহুর্তে একটা নতুন চিন্তা মাথায় এলো ।  মানুষ বলি না দিয়ে যন্ত্রকেও তো দেয়া যেতে পারে !  যেমন আমার কম্পিউটারটা .  .  . ভাবতেই আমি আঁতকে উঠি ।  কি ভয়াবহ চিন্তা !  এই মহান যন্ত্রের অভ্যন্তরে আমাদের বন্ধুত্ব ,  ভালবাসা ,  রোমান্স ,  কামনা বাসনা ,  খ্যাতি সবকিছু সযত্নে সংরক্ষিত আছে ।  এরকম নিষ্ঠুর চিন্তা আমার মাথায় এলো কি করে !  এটা মোটেও ঠিক না ।  এতটা  ' অমানবিক '  নিশ্চয়ই হইনি আমরা এখনও !  ( ৬ )  - আপনার বিড়ালটার তো মরমর অবস্থা ।  আরো আগে নিয়ে এলেননা কেন ?  - কালকে রাত থেকে এ অবস্থা ।  সকাল হবার সাথে সাথেই নিয়ে এসেছি ।  " ডাক্তারটা কি বলছে সিমি ?  আমি কি বাঁচবো ?  "  বিড়ালটা সিমির চোখের দিকে তাকায় ।   " চিন্তার কিছু নেই ,  একটা ইনজেকশন দিলেই ঠিক হয়ে যাবি "  সিমি বিড়ালটার চোখের দিকে তাকায় ।  ডাক্তারটা সিমির চোখের দিকে তাকায় ,  তার চোখ ধীরে ধীরে নীচে নামতে থাকে ।   " খাসা মেয়ে "  সে ভাবে ।  বিড়ালটা ডাক্তারের চোখের দিকে তাকায় ।  সে আবারও খাঁমচে দেবার প্রবল স্পৃহা অনুভব করে । এসময় একজন নার্স কক্ষে প্রবেশ করলে তিনজোড়া চোখের বহুমাত্রিক রসায়ন বিঘ্নিত হয় ।  " স্যার ,  এই যে ইনজেকশনটা এনেছি "  ।   " আহারে বিড়ালটা খুব কষ্ট পাচ্ছে ,  কিরকম মিউমিউ করছে !  "  দরদ প্রকাশ পায় তার কন্ঠে ।  " দরদ দেখাবেননা , আগে এই লুচ্চা ডাক্তারটাকে সামলান "  বিড়ালটা গর্জে ওঠার বৃথা চেষ্টা করে ।  " শান্ত হ ,  এসব কিছুনা ।  "  সিমি ওর গায়ে হাত বুলিয়ে দেয় । নার্সটি আরো একবার সহানুভূতিসূচক শব্দ করে চলে যায় ।  ( ৭ ) মানুষ১ - তুই কি এক্ষণি একটু আসতে পারবি পশু হাসপাতালে ?  অমানুষ২ -  অবশ্যই !  অবশ্যই ! আমার মনে পড়ে যে সদ্য ব্রেক - আপ হওয়া একাকী মানুষ১ এর জীবনের দরজা আমার জন্যে কিছুটা উন্মোচিত হয়েছে । মানুষ১ - আমি টাকা আনতে ভুলে গিয়েছি ।  কিন্তু বিড়ালটাকে বাঁচাতে হলে আরো বেশ কিছু টাকা দরকার ।  হাজার দুয়েক টাকা নিয়ে আসিস অন্তত ।  যন্ত্র২ - আচ্ছা ! আমার উৎসাহে কিছুটা ভাটা পড়ে ।  আমি খানিকটা ভয়ও পাই ।  অমানুষ১ আবার আমাকে বলি দেবার ফন্দি করছেনাতো !  পশু এবং মানুষের পারস্পরিক তুলনা করতে গিয়ে আমার নিজেকে পরাজিত মনে হয় ।  ( ৮ ) বিড়ালটি দ্রুত সুস্থ্য হয়ে উঠছে ।  ইনজেকশন এবং ঔষধপত্রগুলো ভালো কাজে দিয়েছে ।  ডাক্তার এবং নার্সরাও ছিলো কুশলী ।  আমি বিড়ালটিকে সুস্থ্য হতে দেখে কিছুটা আশাহত হই ।  বিড়ালটা মারা গেলে সিমি ' র একাকীত্বের সুযোগের পূর্ণ সদ্বব্যবহার করা যেত ।  অন্তত চেষ্টা করে দেখতাম !   " আর কিছুক্ষণ পরে একে নিয়ে যেতে পারেন "  ডাক্তার সুসংবাদ জানায় । বিড়ালটি আদুরে গরগর শব্দ করে ওঠে ।  " সিমি ,  আই লাভ ইউ "  " জানিরে জানি !  "  " সিমি আই ওয়ান্ট ইউ "  আমি মনে মনে বলি । সিমি কি ভাবে ?  সম্ভবত  " আই নিড ইউ "  ।   ( ৯ ) আমি ,  সিমি আর বিড়ালটি রাজপথ ধরে হাঁটছি ।  ক্লান্ত বিড়ালটি সিমির কোলে ঘুমিয়ে পড়েছে ।  আর সিমি স্বভাববিরুদ্ধ চপলতায় বকবক করে চলেছে ।  " এই নিয়ে তিনটা ব্রেক - আপ হল ।  এই খেলা খেলতে মজাই লাগে বুঝলি ?  কালকে যখন ঐ হাবলাটা করুণ চোখে তাকিয়ে মিনতি করছিলো ,  কি যে হাসি পাচ্ছিলো !  বেশ একরকম বিকৃত আনন্দ পেয়েছি বলতে পারিস !  "  " তুই অনেক নিষ্ঠুর "  " নাহ ,  আমি আসলে একা ।  তবে নিষ্ঠুরও বটে ,  অস্বীকার করবনা ।  হাহাহা !  " আরেকটু একা হলে ভালো হত ,  যদি বিড়ালটা মারা যেত ।  আমি ভাবি ।  সেইসাথে মনে হয় আমিও কম নিষ্ঠুর না ! রাস্তা পার হবার সময় এক অসতর্ক মুহূর্তে বিড়ালটি সিমির কোল গলে পড়ে যায় ।  নিমিষেই একটা বাসের নীচে চাপা পড়ে তার ভবলীলা সাঙ্গ হয় ।  ভবলীলা সাঙ্গ হয় অথবা পটল তোলে -  এ জাতীয় বাক্যাবলীই আমার মাথায় ঘুরছিলো ।  আমার আবারও মনে হয় আমিও কম নিষ্ঠুর না !  ( ১০ ) সিমির তড়িৎবার্তা ,  " মনটা অসম্ভব খারাপ ।  কেন তা তো তুই জানিসই ।  ভীষণ কাঁদতে ইচ্ছে  করছে অনেকদিন পরে ।  ভালো থাকিস " আমি জবাব দিই ,  " কোন চিন্তা নেই ,  আমি আছি না !  " জবাবটা লিখে সন্তুষ্টচিত্তে কম্পিউটার এবং বাতি বন্ধ করে ঘুমুতে যাবার সময় অন্ধকারে হঠাৎ দুটো হিংস্র জ্বলন্ত চোখ দেখতে পাই ।  সিমি ' র বিড়ালটা না !  এ আবার এত রাতে কোথা থেকে এলো ?  মরেও শান্তি দেবেনা !  ' যাহ !  জানোয়ার কোথাকার !  চলে যা এখান থেকে কুৎসিত পশু !  " সে হুমকিতে ভয় না পেয়ে ধীরে ধীরে আমার দিকে এগুতে থাকে ।  আমি ভয়ে সিঁটিয়ে যাই ।  " পশু !  পশু !  পাশবিক ব্যাপার স্যাপার !  "  আমি আতঙ্কে চিৎকার করতে থাকি । মৃত বিড়ালের কোনরকম শব্দ করতে পারার কথা না ,  কিন্তু সে কিভাবে যেন তার চোখে আগুন নিয়ে ,  নখে শান দিতে দিতে নিঃশব্দে আমার দিকে  আসতে থাকে ।  আমার ঘরটা সংকুচিত হতে থাকে তার অগ্রসরবর্তী হবার সমানুপাতে ।  পালানোর কোন পথ নেই ।  আমার একদম কাছাকাছি চললে আসলে আমি তার রক্তাক্ত ,  ক্ষতবিক্ষত দেহটা দেখতে পাই ।  অগত্যা আমি আমার কম্পিউটার এবং সেলফোন নিয়ে তার চোখের নির্দেশ অনুসারে পীঠে চড়ে বসি ।  মৃত গলিত বিড়ালের ওপর চড়ে এ যাত্রা মোটেও সুখকর কিছু না ।  কিন্তু সে আমাকে বয়ে নিয়ে চলে ।  এত শক্তি কোথায় পেল তার ক্ষুদ্র দেহ কে জানে !  আমি কাঁপা কাঁপা হাতে সেলফোনটা নিয়ে ডায়াল করতে থাকি সিমির নম্বরে ।  " সিমি ,  ঘুমিয়ে পড়েছিস ?  এত তাড়াতাড়ি ভোসভোস করে ঘুমোনোর কি হলরে বাবা !  " রিং হতে থাকে ।  ফোন ধরেনা কেউ ।  মৃত বিড়ালের কাঁধে চড়ে আমি আমার যক্ষের ধন যন্ত্রসমূহ  নিয়ে অনিশ্চিতের দিকে অগ্রসর হতে থাকি .  .  . 






সন্ধ্যার স্যুভনির

  * 
মেয়েদের হোস্টেল পার হয়ে যাবার সময় যুবকটির মনে হল অনেকদিন সে কোন রোমান্টিক মুহুর্ত কাটায়নি ।  যদিও তার শোকেসে একটা এ্যান্টিক রোমান্টিকতার স্যুভনির সাজানো আছে ,  এবং মহামূল্যবান সেই সংগ্রহের জন্যে সে গর্ববোধ করে ,  তবুও অনেকদিন ভালোবাসাহীন ,  স্পর্শহীন থাকাটা যাপিত জীবনের শর্তাবলীর সঙ্গে সাংঘর্ষিক বিধায় সে একটি নির্দৃষ্ট সময় পরে ,  আজকে কৃষ্ণচূড়ার গাছ বেষ্টিত মহিলা হোস্টেলটি পার হবার কালে কারো সঙ্গ পাবার প্রয়োজনীয়তা অনুভব করে ।  নরম ,  সুরেলা এবং ছটফটে ।  কিংবা কঠিন ,  বেসুরো এবং শান্ত ।  যেমনই হোক না কেন !  যুবকটি তার পরিচিতাদের নম্বরে ফোন করতে শুরু করে , 
 " হ্যালো !  " 
 " হ্যালো ,  কি খবর ?  এতদিন পরে ?  " 
 " তুমি একটু বের হতে পারবে ?  আমি হলের গেটের সামনে দাঁড়িয়ে আছি ।  "  
 " ওহ ,  কিন্তু আমিতো সেখানে এখন আর থাকিনা !  " 
 " তাতো জানি !  শোনো ,  আবার চলে এসো ,  আগের মত ।  আমাকে দশ মিনিট দেরী করিয়ে রাখবে ,  অধৈর্য্যভাবে পায়চারীরত আমাকে প্রবোধ দিতে তোমার সেই এলোমেলো তাড়াহুড়োয় ছুটে আসা হোস্টেলের ভেতর থেকে .  .  .  " 
 " কি বললে !  আমি হোস্টেলের ভেতর থেকে আসবো ?  " 
 " হ্যাঁ !  আসতে চাইলে ওখান থেকে আসাই ভালো হবে ।  তোমার সুবিন্যস্ত ঘরের গতরাত্তিরের কামনার স্মৃতি বিজড়িত এলোমেলো বিছানা থেকে ক্লান্তির আরামদায়ক আবেশ নিয়ে জোর করে অবচেতনকে জাগ্রত করে তাকে ভ্যানিটি ব্যাগে করে নিয়ে আসাটা ঠিক হবেনা " 
 " পছন্দ হয়েছে তোমার আইডিয়াটা ।  আসছি দাঁড়াও !  " 
যুবতীর কন্ঠে চঞ্চলতা প্রকাশ পায় ।  যুবক খুশী হয়ে ফোন রেখে দেয় ।  সে ভাবতে থাকে দেরী করে আসার ফলে যুবতী সচরাচর যেসব অজুহাত দিত সেগুলোকে নাকচ করে দেবার জন্যে কি কি বলা যায় !  তার ভাবনাগুলো যখন জোড়া লাগছে ,  টুকরোগুলো যখন একটার সাথে আরেকটা মিলে যাচ্ছে সুন্দরভাবে ,  তখনই ফোনের শব্দে তা ব্যাহত বা আহত হয় , 
 " হ্যালো !  " 
 " স্যার ,  বাসাত ডাকাইত পইরছে ।  ওরা আইসে কি জানি একটা খুঁজতিছে !  " 
 " কি খুঁজছে ?  " 
 " আপনার শোকেসের ভিতর কি জানি একটা ছিলো কচ্ছে .  .  .  " 
ডাকাতদলের একজন ,  যুবকের অনুগত ভৃত্যের কাছ থেকে ফোনটা নিয়ে বলে , 
 " তর সেই এ্যান্টিক রোমান্টিক স্যুভনিরটা কই রাকচোচ ?  আমরা ঐটা নিতে আইচি ।  বেশি না কচলায়া কয়া দে তাত্তাড়ি ,  নাইলে তোর চাকরটার গলায় চাক্কু হান্দায়া দিমু " 
ওপাশ থেকে আমার চাকরটা এতক্ষণের ভয় ঝেরে ফেলে জোড়ালো কন্ঠে আশাবাদ দেয় যুবককে , 
 " আমাক মাইরে ফেললিও আমি স্যারের অবাধ্য হতি পারবোনানে ,  তুমরা যা কইরবের পারো কর ,  স্যার আপনি চিন্তা করবেননানে " 
সুতরাং যুবক ভরসা পেয়ে ফোনটা রেখে দেয় ।  আপাতত ওটা নিয়ে দুঃশ্চিন্তা না করলেও চলবে । 
 - কতদূর তোমার ? 
সে যুবতীকে ফোন করে সুধোয় । 
 - এইতো এসে গেছি ! 
যুবক দেখতে পায় রিকশায় করে পৃথুলা এক রমণী আসছে ,  সেই যুবতী ,  যার বর্তমান মুখে লেপটে আছে অতিশয় গেরস্থপনা সম্বলিত একটা সুখী হাসি । 
রিকশা থেকে নামতে গিয়ে অনেকদিনের অনভ্যস্ততার কারণে সে প্রায় হুমড়ি খেয়ে পড়ে । 
 - এক্সকিউজ মি ! 
যুবকের কাছে যায় সে । 
 - হু ? 
 - একটু সরুন ,  আমি ভেতরে যাবো । 
 - ওহ শিওর ! 
যুবক সরে দাঁড়ায় । 
যুবতী ভেতরে ঢুকে গেলে যুবক আবার ফোন করে তাকে । 
 - ঢুকতে পেরেছো তো ঠিকমত ? 
 - হ্যাঁ ,  পেরেছি ,  কিন্তু হলের ভেতর যেতে দিচ্ছেনা দাড়োয়ানটা ।  আমি আমার রুমে যাবো কিভাবে !  সাজুগুজু করব কিভাবে ?  তোমাকে দাঁড় করিয়ে রাখব কিভাবে !  আমার অজুহাতগুলো শুনে তোমার রাগত প্রতিক্রিয়া দেখে চপল হাসিতে ভেঙে পড়ব কিভাবে !  বদ দাড়োয়ানটা ! 
 এরইমধ্যে যুবকের ফোনে আরেকটা কল আসে । 
দুস্কৃতিকারীগণ ! 
 - তহন ভালোমত কৈচিলাম হুনোচনাই ,  অহুনতো ঠিকই পায়া গ্যালাম ।  লাভটা হৈলো কি ?  মাঝখান থিকা তর চাকরটারে কুপাইলাম ! 
 - কি !  খবরদার .  .  .  
রাগে যুবকটির কথা জড়িয়ে যেতে থাকে । 
 - হুদাহুদি চেইতা লাভ কি ?  তয় চিন্তার কিচু নাই ,  গলায় হালকা কৈরা একটা পোচ দিছি খালি ।  সিলাই করলেই ঠিক হয়া যাইবো । 
অনুগত ভৃত্য আহত অবস্থায়ও ,  গলা কাটা রক্তাক্ত অবস্থায়ও গরগর শব্দে গোঁ ধরে থাকে ,  প্রতিবাদ করার এবং হুমকি দেবার চেষ্টা করে ।  এতে ডাকাতের দল আরো উল্লসিত হয়ে হুল্লোড় করতে করতে স্যুভনিরটা নিয়ে চলে যায় । 
হতবিহবল যুবক ফোন ধরে দাঁড়িয়ে থাকে । 
 - এক্সকিউজ মি !  একটু সরে দাঁড়ান ,  আমি চলে যাবো ।  
 - শিওর ! 
যুবকের চমক ভাঙে ।  সে যুবতীকে জায়গা করে দেয় চলে যাবার ।  সপ্তাহান্তটা এভাবে হন্তারক কর্তৃক লুন্ঠিত হওয়ায় দুজনের মধ্যেই বিরক্তি সংক্রামিত হয় । 
  * 
যুবক আবার তার ফোন নিয়ে ব্যস্ত হয়ে পড়ে ।  খোঁজে পরিচিতা অথবা অপরিচিতাদের ।  যুবতীদের এই আবাসস্থলে যুবকটির পরিচিত কেউ না থাকা স্বত্তেও যুবকের ভ্রুক্ষেপ নেই ।  সে একটা কৃষ্ণচূড়া গাছে হেলান দিয়ে ফোনের নাম্বার প্যাডকে ব্যস্ত রাখে । 
 - এক্সকিউজ মি ! 
আবারও সেই যুবতীর আগমণে যুবকের বুক এক মুহুর্তের জন্যে আশাবাদী সংকেত দ্বারা উদ্বেলিত হলেও পরিস্থিতি বুঝে নিমিষেই সে সামলে নিয়ে মুখে প্রয়োজনীয় গাম্ভীর্য এঁটে নেয় । 
 - আপনি আবার .  .  . কি হয়েছে বলুন ? 
 - আমার খোঁপার কৃষ্ণচূড়া ফুলটা পড়ে গেছে ।  ওটা নিতে এসেছি ।  আপনিতো ওটাকে আরেকটু হলেই প্রায় মাড়িয়ে দিয়েছিলেন ! 
যুবতীর কন্ঠে ক্ষোভ প্রকাশিত হয় । 
 - স্যরি !  নিয়ে যান আপনার খোঁপার ফুল । 
যুবতীটি তার খোঁপায় দুমড়ে মুচড়ে যাওয়া ফুলটা গুঁজতে থাকলে যুবকের মনে প্রশ্ন জাগে , 
 - এখানেতো অনেক ফুল আছে .  .  . আপনি এই দোমড়ানো ফুলটাই কেন নিচ্ছেন ? 
 - আমার এটাই দরকার ,  বুঝেছেন ? 
যুবক বুঝতে পারে ,  অথবা পারেনা ,  বোঝার চেষ্টা করে অথবা করেনা ।  সে আবার ফোন নিয়ে ব্যস্ত হয়ে পড়ে । 
 যুবতীটি কিছুদূর যাবার পরে হঠাৎ কি মনে করে পিছু ফেরে ।  যুবকের দিকে তাকায় । 
 - কি খুঁজছো এখানে দাঁড়িয়ে ?  what are you searching for ? 
 - Nothing ,  nobody . 
 - Well ,  then you will found nobody as I have got somebody !  মানুষের খুঁজে নেবার ক্ষমতা অসাধারণ ।  ভুলে যাবার মতই । 
 - নাকি মানুষ ভুলতে পারেনা বলেই খুঁজে নেয় ? 
যুবকের এহেন দার্শনিক প্রশ্নে যুবতী অপ্রতিভ হয়ে পড়ে ,  সে এড়িয়ে যেতে চায় । 
 - এ্যাই রিকশা যাবা ?  সোজা যাও । 
সোজা 
সোজা 
সোজা 
সোজা 
সোজা 
সোজা
যাও .  .  . 
 সে সোজাপথ ধরে চলে যায় । 
  * 
যুবকের মাথার ভেতরে যুবতীর কথাগুলো ঘুরতে থাকে ,  চলতে থাকে জাল বুনতে থাকে ,  আবাসস্থল তৈরী করে নেয় .  .  . 
  " you will find nobody !  ' 
 যুবক ফোনের বাটন টিপতে থাকে ।  এবং কোন এক অজানা এলোমেলো কাকতালীয় তরঙ্গবার্তার মাধ্যমে মহিলা হোস্টেলের ভেতরের একজনের সাথে যোগাযোগ স্থাপনে সমর্থ হয় ।  সে কিছুক্ষণ পরই চলে এসে যুবকের দীর্ঘ রোমান্সহীনতার শূন্যস্থানকে ভরিয়ে দেবার আশ্বাস দেয় । 
 সে কে ,  কি ,  তার নাম ,  কোথায় তার সাথে পরিচিয় হয়েছিলো ,  নাকি এভাবেই কোথাও পরিচিত হবার কথা ছিলো যুবক ভেবে চলে ,  হদিশ পায়না ।  হয়তোবা সে তার অনেকদিনের চেনা ,  হয়তোবা  ' কেউনা !  ' 
  - কতক্ষণ ধরে দাঁড়িয়ে আছো ? 
যুবক তাকায় তার নতুন সঙ্গীনির দিকে ।  এতক্ষণে সন্ধ্যা হয়ে এসেছে ।  অন্ধকারের স্পর্শে তার নেকাবে ঢাকা মুখ রহস্যময় লাগে তার কাছে । 
কে সে !  হয়তোবা বিশেষ কেউ ,  হয়তোবা কেউ না ।  তাতে কিছু এসে যায়না । 
 - চল লেকের ধারে গিয়ে বসি । 
 - চল ! 
তারা একটি ট্যাক্সি ক্যাবে উঠে বসে । 
 - কই যামু ?  
 - যাও !  আঁকাবাঁকা পথে 
এঁকেবেঁকে   এঁকেবেঁকে এঁকেবেঁকে  এঁকেবেঁকে সর্পিল গতিতে চলতে থাকে তারা ।  এবড়ো থেবড়ো পথে উন্মত্ত চালকের অসতর্ক চলনে ঝাঁকি খেতে থাকে তারা ,  নেকাবআবৃতা অন্ধকারময়ীর জানলা গলে প্রায় পড়ে যাবার উপক্রম হয় । 
 " আরো জোরে চালাও !  " 
আসন আঁকড়ে ধরে সোল্লাসে চেচিয়ে ওঠে যুবক । 
 " হ্যাঁ ,  জোরে ,  জোরে ,  জোরে !  "  জানলার প্রান্ত ধরে ঝুলে থাকা  ' কেউ '  অথবা   ' কেউনা '  গলা মেলায় যুবকের সাথে ।  
 " উক্কে স্যার !  "  চালক ঝড়োগতিতে চালাতে থাকে ক্যাব ।  যুবকের চোখের তারায় হাজার তারা জ্বলে ওঠে ।  গাড়ি থেকে ছিটকে বের হয়ে যাওয়া কেউ অথবা কেউনা জানলা থেকে হাত ফসকে গেলে কি মনে করে সজোরে যুবকের বুকপকেট খাঁমচে ধরে ,  পরক্ষণেই তা ছেড়ে দেয় । 
 সে চলে যায় ,  উড়ে যায় ,  পড়ে যায় ,  উঠে যায় !  
  ' টাট্টা !  ' 
 ' টাট্টা !  ভালো সময় কাটলো তোমার সাথে ।  ' 
কেমন যেন ঠাট্টার মত শোনায় কথাগুলো ! 
  * 
হ্রদের ধারে চলে আসলে যুবকের মনে হয় এখনও রাত বেশি হয়নি ,  আরো কিছু সময় কাটানো যায় এখানে ।  কেউ আসুক বা না আসুক !  কেউনা আসুক !  কিছু এসে যায়না ।  অবশ্য কেউ না এসেই বা করবে কি ।  অথবা বলা যায়  ' কেউনা '  এসেই বা করবে কি !  দুটি বাক্যের গঠনগত মিল কিন্তু অর্থগত অমিলে যুবক আশ্চর্য হয় ,  কিন্তু এটাকেই সত্য এবং স্বাভাবিক বলে মেনে নেয় সে । 
 হ্রদের ধারে পূর্ণ চাঁদের আলোয় যুবক যুবতীদের মেলা ।  অসংখ্য তুমি ,  তুমি ,  তুমি এবং কেউনা যারা হাজিরা দিতে এসেছে রোমান্স ইকুইলিব্রিয়াম বজায় রাখার তাগিদে ।  সবার মধ্যে হঠাৎ উত্তেজনা সৃষ্টি হয় হ্রদের পানিতে অদ্ভুত কিছু একটার সন্তরণে । 
 অদ্ভু্ত এক প্রাণী !  তরতর করে সাঁতরিয়ে চলেছে । 
 ওটা আবার কেমন মাছ !  এত দ্রুত চলছে ,  পানির এত ওপর দিয়ে !  নাহ এটা মনে হয় মাছ না ,  সাপ ।  কিন্তু সাপ কি এত ছোট হয় ?  তবে কি অজানা কোন সরিসৃপ ? 
 " চাঁদের আলোয় অনেক বিভ্রম সৃষ্টি হয় ।  কে কাকে চিনতে পারে বল !  হয়তোবা কোন বিষধর সাপ ,  হয়তোবা কোন অজানা সরিসৃপ ,  বা গোবেচারা বোকা মাছ খাবি খাচ্ছে ,  অত চিনে কি হবে বল !  " 
যুবকের কাঁধে হাত রাখে একজন ।  নারীস্পর্শ পেয়ে যুবকের শিরদাঁড়ায় শিরশিরে শিহরণ বয়ে যায় । 
 - কে ! 
 - কেউনা ! 
 - ও আচ্ছা !  চল ওখানটায় বসি । 
  * 
 চমৎকার একটা রোমান্টিক সন্ধ্যা কাটিয়ে যুবক বাড়ি ফেরে ।  তার মন ছিলো ফুরফুরে ,  হালকা এবং তরল ।  বৃদ্ধ ভৃত্যের কাটা গলা দিয়ে তখনও রক্ত পড়ছিলো ।  যার প্রবাহমনতায় একসময় যুবকের পায়ের পাতা ভিজে যায় ।  সে এবার ক্রুদ্ধ এবং হিংস্র হয়ে ওঠে । 
 - তোমারে রাখছি কিজন্যে এইখানে ?  আমার শখের স্যুভনিরটা নিয়া গ্যালো তুমি কি করলা !  অহন গলা কাইট্যা ল্যাবড়ায়া পৈড়া আছো ,  আমার জিনিসটাও হারাইলো আবার তোমার চিকিৎসার পিছনেও যে কত খরচ হৈবো গড নৌজ !  " 
 - আমি সাধ্যমত চিষ্টা করিছি স্যার ।  আপনিতো জানেন আমি বাইচে থাকতি আপনার অবাদ্য হবোনানে ,  সে সাইধ্যই আমার নেই । 
 - আরে ধুরো বুড়ো !  তর বাধ্যতার নিকুচি করি । 
সে বৃদ্ধের  চিরে দেয়া গলায় পারা দিয়ে ক্ষতস্থানকে আরো প্রশস্ত এবং রক্তাক্ত করে তোলে ।  বৃদ্ধ ভৃত্য অসহ্য যন্ত্রণায় ছটফট করতে থাকে ।  যুবকটি উপভোগ করে সে দৃশ্য ।  আয়েশ করে সোফায় বসে গা এলিয়ে দেয় ।  তার ঘুম চলে আসে । 
  * 
 ঘুমের মধ্যে যুবক ভয়ংকর সব স্বপ্ন দেখে ।  পৃথুলা সেই যুবতীর হিসহিসে কন্ঠ , 
 " at last you have found somebody ,  huh ?  or nobody ?  " 
হ্রদের জলে ডুবে যেতে যেতে অসংখ্য সরিসৃপ সাপ এবং অদ্ভুত জলজ প্রাণীর দংশন এবং বেষ্টন ।  সে হাঁসফাঁস করে ওঠে ।  তাকে উদ্ধার করতে আসে কেউ ,  অথবা কেউনা !  চিৎকার করে ঘুম থেকে জেগে ওঠে সে । 
এখনও তার অনুগত বৃদ্ধ ভৃত্যের গলা দিয়ে রক্তক্ষরণ হয়েই চলেছে ।  তবুও সে বিড়বিড় করে আশ্বাস দেয় , 
 " চিন্তা করবেননা স্যার ,  আমি ওইডে যে কইরেই হোক ফিরায়ে আনবো " 
যুবক আশ্বস্ত হয় ,  এবং ঘুমিয়ে পড়ে আবার । 
 পরদিন সকালে তড়িঘড়ি করে সে ঘুম থেকে ওঠে ।  বৃদ্ধ ভৃত্যটিকে হাসপাতালে নিতে হবে ,  হারিয়ে যাওয়া এ্যান্টিক রোমান্টিক স্যুভনিরটার জন্যে জিডি করতে হবে থানায় ।  যদিও তাতে লাভ হবে বলে মনে হয়না ।  তবে চেষ্টা করতে দোষ কি !  
  * ছবি কৃতজ্ঞতা ,  ব্লগার অপলক   

                    




রঙ ,  সময় ও মৃত্যু বিষয়ক

সে ছিলো সবুজ রঙা মেয়ে .  .  .  অথবা বলা যায় তার রকমটাই ছিলো সবুজ ।  যেভাবে বেড়ে ওঠে কার্নিশে গুল্মদল সবার অগোচরে অবহেলায় ,  সেরকমই অবলীলায় সে সবুজ হয়ে উঠেছিলো ।  কেউ দেখেছিলো ,  কেউ দেখেনি ।  এখানে অবশ্য  ' কেউ '  শব্দটা বা যাবতীয় বহুবচনকে অনাহুত ধরে নিয়ে অবজ্ঞা করা হবে ।  কেউ দেখেনি ,  শুধু আমি দেখেছিলাম ।  আর কারও দেখার অধিকার ছিলোনা ।  আমার দৃষ্টি আটকা পড়ে গিয়েছিলো অদৃষ্টের চোরাজালে ।  আমি কখনও চোখ ফেরাতে পারিনি ।  ' আমারই চোখ গেল ধরেছে সুন্দরবুঝিনা এমন মেয়ে কি করে বানালে ঈশ্বর !  ' সবুজের আল ধরে হেঁটে যেতে যেতে কত কিছু চোখে পড়ত !  সবুজ রঙের পাখি গান শুনিয়ে যেত ,  শীতের কর্কশ আঁচড়ে রুক্ষ হয়ে যাওয়া গাছগুলোও সবুজ বাতাসের দমকায় উড়িয়ে দিত চুল ,  সবুজ বনের গোপন অন্ধকারে স্বেচ্ছা কারারূদ্ধ হয়ে কাটিয়ে দিতাম ।  কতক্ষন  .  .  . সময়ের হিসেব রাখিনি ।  সবুজ নদীর স্রোতে নিজেকে ভাসিয়ে দিয়ে অবশেষে পৌঁছে যেতাম সবুজ লতার মুকুট পড়া সেই মেয়ের কাছে ।  তার সংস্পর্শে সবকিছুই সবুজ হয়ে উঠেছিলো এমন করে ।  সবুজসময়ের স্থায়ীত্ব  খুব বেশিদিন হয়না ।  হন্তারক সময়ের ছুরিকাঘাতে একসময় সবুজের বুক থেকেও  লাল রক্ত ঝরে !  স্নিগ্ধতার সৌম্যরূপ  লাল তিরপল দিয়ে ঢেকে দিয়ে পরক্ষণেই তা উঠিয়ে নিয়ে কেরামতি দেখায় ধুরন্ধর জাদুকর ।   " এই দেখো গ্ল্যামার !  নতুন করে শেখো সৌন্দর্যের গ্রামার !  " লাল মেয়ে লোলূপ মেয়ে এবং সবুজের স্মৃতি .  .  .  আমার দূরবীক্ষণ যন্ত্র দিয়ে তাকে দেখতে পেতাম সে যত হাজার মাইল দূরেই থাকুকনা কেন ।  সে কখনই আমার খুব কাছে ছিলোনা ।  অথবা সে কখনও ছিলোইনা ।  নিয়তিবাদীরা তাকে খুঁজে না পেয়ে হতাশ হয়ে খড়কূটো গুলো উত্তাল সমুদ্রে বিসর্জন দিয়ে এসে কাদামটি দিয়ে দেবী প্রতিমা গড়তে বসে যেত এবং একঘেয়ে লাগলে তা ভেঙেও ফেলত ।  আবার গড়ত নতুন করে ।  কিন্তু আমার সবুজ রঙা মেয়ে ,  যাকে কেউ খুঁজে পায়নি ,  অথবা পেলেও আমার হুমকিতে সরে দাঁড়িয়েছে সভয়ে ,  তাকে ভাঙা যেতনা ,  কাটা যেতনা ,  দূরত্বের অভিসন্ধিতে স্পর্শ করাও যেতনা ,  একদিন হঠাৎ তাকে খুব কাছ থেকে দেখে ফেলি ।  তাকে ঘিরে ছিলো স্কুল পালানো বখাটে ছেলে লাল রঙের গোলাপ হাতে নিয়ে ,  সেদিন তার প্রত্যন্ত গোপন সবুজ গহবর থেকে লালস্রোতের উদগীরণ হচ্ছিলো ,  বিস্ফোরক লাভার মত । সেদিন তাকে ঘিরে ছিলো সুদর্শন এবং প্রতিষ্ঠিত যুবকেরা ভবিষ্যতের স্বপ্নালু সম্ভাব্যতার কথা ভেবে লাল মোড়কে উপহার হাতে নিয়ে । সে ভয় পাচ্ছিলো বলে , অভিজ্ঞ গৃহিনীরা সন্তুষ্টির হাসি হেসে তার সবুজ মুকূট খুলে নিয়ে ,  লতাপাতার আস্তরণ সরিয়ে দিয়ে তার পায়ে পড়িয়ে দেয় লালরঙা শেকল । একসময় সে হেসে ওঠে সব ভয় জয় করে ।  প্রাপ্তির আনন্দে আর গর্বে ।  সারা শহর হাত তালি দিয়ে ওঠে ।  সারা শহরে রটে যায় বালিকার রূপান্তর পর্বের কাহিনী ।  কসমেটিকসের বিক্রেতারা খুশী হয়ে ওঠে ।  তারাও ভীড় জমায় প্রাক্তন সবুজের পাশে ।  গোঁফে তা দিয়ে পরিতৃপ্তির হাসি হাসে যাদুকর ।  আর আমার সবুজ পরীর ডানাগুলো মুচড়ে ভেঙে দেয়ার অমানবিক দৃশ্য সহ্য করতে না পেরে আমি ফিরে চলি সবুজের আল ধরে ।  ইতঃমধ্যে পেইন্টাররা এসে গেছে পথের রঙ পাল্টে দিতে ।  যার স্পর্শে সব সবুজ হয়ে উঠতো ,  তার ওপর লালরঙা লোলূপ লৌকিকতা চেপে বসায় এখন আর সবুজের প্রয়োজন নেই ।  আমি সবুজের স্মৃতি ধারণ করে হাঁটতে থাকি ।  লালরঙা মদের গেলাসের ভাঙা টুকড়োতে আমার পা কেটে যায় ,  আমার ঠোঁটে একজোড়া লাল লিপস্টিকড ঠোঁট চেপে ধরে ।  সে কি প্রাক্তন সবুজ বালিকা ,  না কি অন্যকেউ আমি বুঝতে পারিনা ।  কারণ লাল রঙের অজস্র বালিকা ,  কিশোরী ,  যুবতী ,  বেশ্যা ,  নায়িকা ,  সংবাদপাঠিকা ইত্যাদি চরাপাশে ,  কাউকে কারো থেকে আলাদা করা যায়না ।  সবুজ ছিলো অন্যরকম ।  এখন অবশ্য তাতে আর কিছু এসে যায়না ।  লালচে কামোদ্দীপক কাউকে অথবা কোন একটা বস্তুকে বগলদাবা করে আমি ঘরে ফিরি । আমি ভালোবাসিভালোবাসার অভ্যেস করিঅথবা অভিনয় করে চলি ! এইসব অভ্যস্ততা এবং অভিনয়পটুতার কল্যাণে একসময় আমার পাশে ঘুমোনো নারীর মুখটি পরিচিত এবং কোমল হতে থাকে ।  গভীর রাত্তিরে হঠাৎ জেগে ওঠার পরে তার কেঁপে কেঁপে ওঠা ঘুমন্ত চোখের পাঁপড়িতে চুমু দিই ।  কখনও সে আমাকে জড়িয়ে ধরে ,  আবার কখনও বিরক্ত হয়ে পাশ ফিরে শোয় ,  কখনও আবার ঘরঘর শব্দে নাক ডেকে ওঠে তার ! এইসব প্রত্যাখ্যানের রাত্তিরে আমি আমার দূরবীক্ষণ যন্ত্রটা নিয়ে বসি ।  দেখতে থাকি সুদূরতমাকে ।  সবুজরঙা মেয়ে ,  যাকে কখনও আমি ছাড়া আর কেউ কখনও দেখেনি ।  সবুজরকম মেয়ে ,  যার রকমটা পাল্টে দিয়েছে সময়গাড়ির নিয়মনিষ্ঠ চালক ,  যার সতেজ গালে সযত্নে এঁকে দিয়েছে বলিরেখা ,  ব্রণ ।  আমি দেখি .  .  . সে নিজেকে পুনরায় সবুজ করে তোলায় মোটেও উৎসাহী না ,  গালে লাল রঙের রুজ মাখিয়ে এই পৃথিবীর অজস্র লাল বস্তু ,  যেমন নৃত্যমঞ্চের ওপর প্রতিফলিত লাল আলো ,  বানিজ্যমেলার দামী লাল কার্পেট ,  প্লাস্টিকের লাল গোলাপ ,  এবং আরো অনেক গোপন লালের সাথে মিশে যায় ।  আমার দূরবীক্ষণ যন্ত্রটি তাকে খুঁজে পায়না ।  আমি টিউনিং করে চলি ,  করে চলি .  .  .  মাঝেমধ্যে খুব হঠাৎ দেখতে পাই সেই সবুজ পথ ,  সবুজ পাখি ,  তার স্পর্শে সবুজিত হওয়া সবকিছু ,  এবং তাকে ,  সবুজ মুকূট পরিহিত বালিকাকে !  একদিন ফ্যাকাশে দিন .  .  . সবুজ - লাল সংক্রান্ত জটিলতায় আমি বিভ্রান্ত ,  বিরক্ত এবং কখনওবা হতাশ হলেও  , যাহোক ,  তা ছিলো একটা রঙীন জগৎ ।  সংক্ষিপ্ত সবুজসময়ের সুখস্মৃতি আর লালচে পাপ - পুণ্যের রীতিনীতি আমাকে কখনও নস্টালজিক  কখনও হিংস্র ,  কখনও কামুক ,  কখনও শিল্পী করে তুলেছিলো ।  আমিও নেচেছিলাম লাল ডায়াসে হয়তোবা তার সাথেই ,  কিন্তু ওটা সে ' ই কিনা জানার কোন উপায় নেই ।  লাল রঙ খুব বিভ্রান্তিকর ।  তবে মাঝেমধ্যে সবুজের সাথে আলাপন ,  সবুজ মেয়েকে আপন করে নিচ্ছিলাম ঠিকই গভীর রাতে অথবা সুপ্রভাতে । মাঝখানে অনেকদিন বিরতি পড়ে গিয়েছিলো ।  আমার দূরবীক্ষন যন্ত্রটি ,  বেঢপ আকারের ভারি যন্ত্রটি ঝেড়েমুছে পরিস্কার করার জন্যে তুলতে গিয়ে দেখি পেরে উঠছিনা !  কুলিয়ে উঠতে পারছিনা ,  সে যেন গোঁয়ারের মত মেঝে কামড়ে ধরে আছে ।  অনেক কসরৎ করে ওটাকে  তোলার পরে এবং পরিস্কার করে সাগ্রহে লেন্সে চোখ দেবার পর দেখি সব কেমন যেন ফ্যাকাশে লাগছে ।  সবকিছু কেমন যেন অস্পষ্ট আর ঝাপসা ।  টিউনিং করার নবটা খুঁজে ফিরি ,  কিন্তু পাইনা । খুঁজে ফিরিখুঁজে চলি .  .  . খুঁড়ে চলি সময়ের কঠিন জমিন গুপ্তধন প্রাপ্তির আশায় । এতক্ষণে ঠিকমত টিউন হয়েছে ।  আমি আবার লেন্সে চোখ রাখি , কোথায় লাল ! কোথায় সবুজ ! একটা পারা খসা আয়নার সামনে নিজের বিকৃত ,  তোবড়ানো মুখটা দেখি ।  পেছন থেকে কে যেন হাত রাখে আমার কাঁধে ।  " সময় শেষ হয়ে আসছে ,  অনেক তো রঙ দেখলে জীবনে ,  আর কত !  " সময় !  নিঃশব্দ ঘাতক ,  আমাকে জ্ঞান দিতে এসেছে !  ' খুনীর কাজ খুন করা ,  জ্ঞান দেয়া না ,  দূর হ !  " আমার রূঢ় আচরণে সে আহত হবে কি ,  উল্টো হোহো করে হেসে ওঠে ।  " চাইলেই কি আমার কাছ থেকে দূরে সরতে পারবে তেজী প্রৌঢ় !  আচ্ছা দাঁড়াও তোমাকে একটা জিনিস দেখাই ।  যন্ত্রটা আমার কাছে দাওতো " শেষের দিকে তার কন্ঠ কিছুটা কোমল হয়ে আসে । সে আমার টেলিস্কোপটা নিয়ে খুব অল্প সময়ের মধ্যেই টিউনিং করে ফেলে ।  " দেখ এবার " সে বলে ।  " কি ,  চিনতে পারছো ?  " আমমি দেখি ,  হাসপাতালের শয্যায় কঙ্কালসার ,  চর্মসর্বস্ব একটি আকৃতি ।  একজন ফ্যাকাশিনী !  যার মধ্যে সৌন্দর্যের লেশমাত্র নেই ।  যার কুঞ্চিত চর্মে বঞ্চিত রঙগুলোর মর্মপীড়ার গল্প লিপিবদ্ধ ।  ' হেহে !  দেখেছো তোমার সবুজরকম মেয়েকে !  "  " তুমি শালা মানুষ হবানা ।  সবার সাথে ফাজলামি .  .  .  !  "  " ফাজলামো না বৃদ্ধ .  .  .  "  " খবরদার আমাকে বৃদ্ধ বলবিনা !  লাথি দিয়ে ভাগায়ে দিবো "  " হাহাহা !  "  " খুব গর্ব তোর ?  ভাবিস যে তোর ইচ্ছামত সবকিছু চলবে ?  "  " তাই তো এতকাল চলে এসেছে "  দম্ভ ভরে বলে সে ।   " ও আচ্ছা ,   আমার এক বন্ধুর সাথে তো তোমাকে পরিচয় করে দেয়াই হয়নি ।  "  সে আবার টেলিস্কোপে চোখ রাখে ।  " দেখ তো ,  ওই কুৎসিত চর্মসর্বস্ব অবয়বের পাশে কাউকে দেখতে পাও কিনা ?  " আমি দেখতে পাই । মাথায় শিংঅলা ,  হাতে গদা হাতে ,  কালো কুচ্ছিত বিশাল এক জানোয়ার ।   " এই জোকারটা কে ?  "  " ওর নাম মৃত্যু ।  "  মোলায়েম বিদ্রুপে হেসে বলে সে । এইবার আমার ধৈর্য্যের বাঁধ ভেঙে যায় ।  তবে উত্তেজিত না হয়ে ভাষাটা সংযত রেখেই বলি ,  " দেখ ,  সময় আর মৃত্যু; তুমি আর তোমার পায়াভারি বেকুব বন্ধুকে আমি অস্বীকার করি ।  মৃত্যু কিছুই কেড়ে নিতে পারেনা ।  ঐ ক্লাউনটার সে ক্ষমতাই নেই ।  "  " তাই নাকি !  দেখনা ,   ' সবুজ বালিকা '  কেমন ছটফট করছে ?  ওর হয়ে এল বলে !  " আমি দেখতে পাই ,  ক্লাউন মৃত্যু তার হাত ধরে টানছে ।  গদা দিয়ে বাড়ি মারছে ।  " দেখেছো ?  " বলে সে সাগ্রহে তাকিয়ে থাকে আমার উন্মত্ত প্রতিক্রিয়া অবলোকন করে বিমলানন্দ পাবার আশায় ।  কিন্তু আমি তাকে সম্পূর্ণ অগ্রাহ্য করে একটা সিগারেট ধরাই ।  " যাক না নিয়ে !  নিয়ে কোথায় যাবে ?  পারলে আমার মগজের ধূসর কোষে সঞ্চিত লাল সবুজের ঝাঁঝাল মায়াবী মিশ্রণটাকে  ঝাঁকিয়ে বাস্পীভুত করতে পারে কিনা দেখ তোমার ঐ কেলেভূতবন্ধু !  "  " একসময় তোমার কাছেও আসবে সে বাছাধন ,  তখন তাকে কিভাবে কেলেভূত আর ক্লাউন বল দেখা যাবে !  "  তার এতক্ষণকার চতুর নির্লিপ্ত কন্ঠে অসহিষ্ণুতা প্রকাশ পায় ।   " আমি চলে গেলে কিছু এসে যায়না ।  আর আমাকে নিয়ে যাওয়া তোমার ঐ ছাপোষা কর্মচারীর দায়িত্বও বটে ।  বাঁধা দেবনা কোন ।  কিন্তু ফ্যাকাশে চর্মসার বালিকা বলে যাকে অবিহিত করছ ,  উপহাস করছ ,  তাকে নিয়ে যেতে কি পরিশ্রমটাই না করছে মিস্টার ক্লাউন ,  চেয়ে দেখ !  " আমরা পালাক্রমে টেলিস্কোপের লেন্সে চোখ রাখি ।  বেচারা মৃত্যুদুত ঘেমে নেয়ে উঠেছে ।  কিন্তু টেনে হিঁচড়ে ,  কোনভাবেই ফ্যাকাশে বালিকাকে নিয়ে যেতে পারছেনা ।  " তুমি এখানে বসে আঙ্গুল চোষ ,  আমি তোমার বেতনভূক ছাপোসা কর্মচারীকে সাহায্য করে আসি ।  টেক কেয়ার !  " আমি সময়কে পাশ কাটিয়ে চলে যাই ।  তাকে খুবই বিধ্বস্ত এবং পরাজিত দেখায় । আবার সবুজসবুজের আল ধরে হেঁটে চলি আমি ।  সবুজের আল ধরে হেঁটে যেতে যেতে কত কিছু চোখে পড়ে !  সবুজ রঙের পাখি গান শুনিয়ে যায় ,  শীতের কর্কশ আঁচড়ে রুক্ষ হয়ে যাওয়া গাছগুলোও সবুজ বাতাসের দমকায় উড়িয়ে দেয় চুল ,   সবুজ নদীর স্রোতে নিজেকে ভাসিয়ে দিয়ে অবশেষে পৌঁছে যাই তার কাছে ।  বর্তমানে যে ফ্যাকাশে ।  তার জন্যে একটা সবুজ লতার মুকুট কিনেছিলাম পথে ।  ওটা পরিয়ে দিই ।  তার সবুজ হাসির স্নিগ্ধতায় টিকতে না পেরে বিদায় নেয় ফ্যাকাশে রঙ ,  কুঞ্চিত চর্ম ,  বলিরেখা ,  পাকাচুল ,  নোংরা বিছানায় লেপটে থাকা ইউরিন আর স্টুল ।  " এগুলি নিয়ে বিদেয় হও তো দেখি !  "  আমি উজবুক কাল্লুটাকে নির্দেশ দেই ।  অবশেষে কার্যোদ্ধার হয়েছে ভেবে সে সাফল্যের বোকাহাসি হেসে তার গাট্টি বোঁচকাতে ভরে নিয়ে যায় ,  যা কিছু দেহজ । তারপর আমরা দুজনে মিলে সেই সবুজ নদীতে স্নান করতে যাই .  .  . এবং একটি কৌতুক সময় আর মৃত্যুকে আঁটকে রেখেছি খাঁচায় ।  বন্দী !  " দুজনকে বেশ মানিয়েছে এখানে ।  যেন টু লাভবার্ডস !  "  " টু মানে তো দুই ,  বুঝলাম !  "  সময় বলে ।  " বার্ড মানে তো জানি ,  কত পাখিকে কতল করলাম !  "  মৃত্যু বলে ।  " কিন্তু  ' লাভ '  মানে কি ?  "  দুজন সমস্বরে জিজ্ঞেস করে । দুজনের কাঁচুমাচু জিজ্ঞাসু মুখ দেখে হাসিই পায় আমার ।  অথচ ওরা ভাবে যে ওরা পুরো বিশ্বকে ,  মানুষকে ,  যাবতীয় রঙকে নিয়ন্ত্রণ করছে ।  জ্ঞানের এই সীমাবদ্ধতা নিয়ে ! হা হা হা !  ! 






অলংকৃত অন্ধকারে

  " আমার দিকে তাকিওনা " 
নিস্তব্ধতার হিরন্ময় সূত্রকে শব্দ এবং ধ্বনির শৈল্পিক রূপায়ন দিতে জানে সে ।  যেন আলতো স্পর্শে কাঁচের জলপাত্র ভেঙে দিল আর ভাঙা টুকরোগুলো বাজতে শুরু করল রিনিঝিনি মাদকতায় .  .  . 
  " তুমি না বাজালে কে বাজে
বীণাতন্ত্রিতে লাগে অজস্র কাঁপন
সুবাতাস ঘিরে আছে বলে
কাঁপুনিতে জাগে মূর্ছনা
জাগে সুরসপ্তক  " 
 সেই অপার্থিব শব্দের সম্মোহনী সুরে দল বেঁধে আসে নিস্তব্ধতার পরবর্তী অধ্যায় ,  এনজাইম ,  এড্রোনালিন আর পিটুইটারি গ্রন্থির তরল বিস্ময় ,  প্রাচীন গ্রন্থের ছেড়া পাতা ।  জেগে ওঠে উদ্ধত সে ,  ভার্টিগো রোগে যার মৃত্যু ,  আদিমতম অনুভূতি ধারণ করা স্মৃতিরা তাকে উপযাচক হয়ে জাগিয়ে তোলে ।  ঘুমবনের প্রাণীকূল -  ঘুমবন স্বাপদসঙ্কূল ।  চুম্বনের ঘ্রাণ খোঁজে ,  নাক ডুবিয়ে দেয় আগ্নেয় সুরঙ্গপথে ।  
 পরিতৃপ্ত হয়ে সে গা এলিয়ে দিয়ে চোখ বোঁজে ।  তার চোখে তাকিয়ে আমি দেখতে পাই .  .  . 
 " তোমাকে বলেছিলামনা আমার দিকে তাকাবেনা !  " 
 রাগ  - 
   " আমার নাম বর্ষা ।  আমার বয়স তখন ছিল ষোল ।  আমি আইসক্রিম খেতে ভালোবাসতাম ।  একদিন আমি ধানমন্ডি ৫ এর সামনে ডলসি ভিত্তা ' তে আমার প্রিয় ফ্লেভারের আইসক্রিম খাচ্ছিলাম ,  তখন তারা এলো " 
 মনে পড়েছে সেদিনের কথা ।  আমরা ছিলাম পাঁচজন ।  আর ছিলো সেই মেয়েটা ।  পরবর্তীতে তার নাম জানি আমি - বর্ষা । 
 " জোস্ মেয়ে !  " 
আমার সহপাঠী উত্তেজনা আর আক্ষেপ মেশানো কন্ঠে বলল ।  আমরা আইসক্রিমের অর্ডার দিয়ে তার ভাইটাল স্ট্যাটিসটিক্স কত হতে পারে তা নিয়ে বাজী ধরি ।  আমাদের সূচালো চোখের ধারালো ফলা দিয়ে তাকে ক্ষতবিক্ষত করতে থাকি ।  ব্যাপারটা তার মোটেও পছন্দ হয়না ।  কিন্তু সেদিন ওখান থেকে বের হবার অবস্থা ছিলোনা ।  কারণ বাইরে ছিলো প্রবল বৃষ্টি ।  আর কে না জানে ,  ভেজা বস্তু বিদ্যুতের সুপরিবাহক !  সুতরাঙ আমরা তার ভাইটাল স্ট্যাট সম্পর্কিত আলোচনা প্রলম্বিত করি ,  এবং তা শেষ হলে তার কুমারীত্ব নিয়ে সন্দেহ প্রকাশ করি ।  আমরা কথা বলছিলাম আর দেখছিলাম ।  তবে সেদিন আমরা কেউ তার চোখের দিকে তাকানোর সাহস পাইনি ।  সে রাগে ফুঁসছিলো । 
 অথচ আজকে !  এই অলঙ্কৃত অন্ধকারে ,  এই নিস্তব্ধ ইরোটিক শুন্যতায় ,  কোথায় উবে গিয়েছিলো তার রাগ !  ফোঁসফোঁসানির বদলে আমি শুনেছিলাম শিহরণ ধ্বনি ।  আমি আবার তার দিকে তাকিয়ে হাসি , 
এবার সে লাজুক ,  আদুরে গলায় বলে , 
 " প্লিজ না ,  এভাবে তাকিওনা প্লিইইইজ !  " 
আমি তবুও তার দিকে তাকাই .  .  . 
 ভালোবাসার চোখে চোখ    - মুনা ! 
 - হু বল
 - তুমি কি আমাকে ভালোবাসো ? 
 - তুমি বোঝোনা ?  খামোখাই জিজ্ঞেস কর ! 
 - নাহ ,  তুমি আমাকে একটুও ভালোবাসোনা । 
 - আচ্ছা যাও বাসিনা ।  একদমই বাসিনা । 
 আমরা রিক্সায় করে যাচ্ছিলাম ।  মুনা ,  আমার প্রথম প্রেম ।  প্রথম স্পর্শ ।  কোমলতার জ্যামিতি ।  তার মনে ছিলো সরলরেখা আর শরীর জুড়ে বৃত্ত আর উপবৃত্তের সমাহার ।  আমি ছিলাম স্পর্শক হয়ে । 
 রিকশাটা হঠাৎ করে একটা স্পিড ব্রেকার অতিক্রম করার সময় আমার মাথা ঠুকে যায় হুডের সাথে ।  আমি ব্যথা পাবার ভান করি । 
 -  " উহ !  " 
 - ঠিক হয়েছে ,  খুব খুশী হয়েছি ।  
মুনা কপট আনন্দের ভান করে । 
 - তাই ,  কতটা খুশী হয়েছো ? 
 - অনেক ! 
 - ১০০ তে কত ? 
 - ২০
সে মৃদুকন্ঠে বলে । 
 - না ১০
সে সংশোধন করে । 
 - না ,  ০ ! 
সে এবার আমার দিকে তাকায় ।  তার বড় বড় চোখে সারল্য আর নিস্পাপতার অভিধান । 
আমি আর কারো চোখে এভাবে তাকাইনি কখনও । 
 " তোমার চোখে দেখেছি আমার সাধের সর্বনাশ
স্বপ্নে স্বপ্নে তোমাতেই আমি করে যাব বসবাস
সাধের সর্বনাশ "  
 এখনও তার চোখেই তাকিয়ে আছি ।  এই অন্ধকারেও তাকে চিনে নিতে ভুল হয়না আমার ।  তার শরীর এবং মনের যেকোনরকম সম্পাদ্য আমি আঁকতে পারি যেকোনসময় ।  দশবছর ধরে এঁকেই চলেছি ।  কিন্তু আজ এই অলঙ্কৃত অন্ধকারে তাকে কেমন উন্মনা লাগে ।  তার চোখে তাকাতে ভয় করে ।  যদি অন্য কাউকে দেখি !  আমার আশঙ্কা সত্যি প্রমাণিত করে সে হিস্টিরিয়াগ্রস্থের মত হাসতে থাকে ।  
 " তখন ভালো করে বলেছিলাম ,  শোনোনি !  এখন দেখ .  .  .  " 
 ভয়ের রোজনামচা   -   " হেল্লোওওও কিউট বয় !  কেমন আছো ?  " 
 -  " আমি এখন স্কুলে যাচ্ছি আন্টি ।  " 
 -  " একটু দাঁড়াও ,  স্কুল তো আর পালিয়ে যাচ্ছেনা " 
 -  " না ,  ম্যাডাম বকবে " 
 সে খপ করে আমার হাত চেপে ধরল ।  
 " একদিন স্কুলে না গেলে কিছু হবেনা " 
তখন আমি ক্লাশ থ্রি তে পড়ি ।  আমার তৃতীয় শ্রেণীর অবুঝ আতঙ্ক তার নিঃসঙ্গ অনুর্বর কামনাজর্জর জীবনে ,  তার মেনোপজকালিন শুস্ক সময়ে ইনিশিয়াল ফ্লুইডের কাজ করত । 
 শিশির আন্টি । 
 এরপর ক্লাশ ফোর । 
ক্লাশ ফাইভ । 
ক্লাশ সিক্স ।  
ক্লাশ এইট । 
এসময়টায় আমি জঙ্গলে থাকার নিয়মকানুন সম্পর্কে অবহিত হতে থাকি ,  এবং নিজের পশুস্বত্তার অস্তিত্ব অনুভব করে যত্নের সাথে তাকে লালন পালন করতে থাকি । 
কিন্তু তার চোখের দিকে তাকাতে আমার ভয় করত । 
 " কারো চোখে হাহাকার
 কারো চোখে রঙ বাহার
 কারো চোখে মরনের লোবান 
কারো চোখে শুধুই বিলাস 
হাতছানি দেয় সর্বনাশ
কারো চোখে কেবল অন্ধকার !  " 
 কিন্তু আজকের এই অলঙ্কৃত অন্ধকারে আমার ভয় ,  আতঙ্ক ,  অস্বস্তি ,  নীতি ,  শুচিবায়ূতা ,  বিশ্বস্ততা সম্পর্কিত যাবতীয় মূল্যবোধ পাল্টে যেতে থাকে । 
আমি মুনাকে ঠেলে সরিয়ে দিয়ে শিশির আন্টিকে জড়িয়ে ধরি ।  তার চোখের দিকে তাকাতে আমার ভয় করেনা মোটেও ।  হঠাৎ সে অনুনয় করে ওঠে
 " তাকিওনা ,  প্লিজ !  "  
  গোপন     " সে আমার দিকে তাকায়নি কখনও ।  তাকাবে কেন ?  আমি তো কুৎসিত ,  মোটা ,  বেঁটে ,  কালো ।  " 
 আমরা তাকে ডাকতাম রঙ চা !  নামের রহস্যটা অজানাই থাকুক না হয় ! 
  " তারা কেউই আমার দিকে কখনও তাকায়নাই ।  সুন্দর সুন্দর সব ছেলেপিলে ।  সুন্দরী মাইয়াগো পিছে ঘুরতো ।  আর আমি ধ্বজভঙ্গ সোয়ামির চড়ুইস্নান শেষে ঘিন্নার অনুভূতি নিয়া বৈসা থাকতাম ।  তাগো এত ইশারা করতাম কেউ দেখতোইনা " 
 ঐ কাইলা মাগীটারে দেখলেই আমার বমি আসতো ।  
  " আমার বয়স চৌদ্দ ।  আমার শরীরে গতবছর কোন নদী ছিলনা ।  কিন্তু এইবছর আমি নদী আর জঙ্গলের অস্তিত্ব টের পাই ।  খরস্রোতা নদী ।  মোহনার খোঁজে বয়ে চলে ,  বয়ে চলে ।  " 
  " তক্কেত খাবা আপু ?  এই নাও তক্কেত " 
  " কিন্তু তারা কেউ বুঝতোনা আমাকে দেখে ।  আমার শীর্ণ শরীরের ভেতরের চিড়িয়াখানায় একটা সাপ আর একটা দানবীর উল্লম্ফন দেখতোনা কেউ ।  কিন্তু আমি সবাইকে গোগ্রাসে গিলতাম ।  অবশ্য ভাইয়ারা না বুঝে ভালোই হয়েছে ।  বুঝতে পারলে বড়ই লজ্জার ব্যাপার হত " 
 আজকের এই অলঙ্কৃত অন্ধকারের রাতে আমি এরকম অজানা অজস্র চোখের দিকে তাকাই ।  অসম্ভব সব অনুভূতি ডানা মেলে ।  আমি এবং তার এবং তোমার ,  হ্যাঁ ,  ঠিকই পড়েছ ,   ' তোমার '  অজানা অবদমিত আকাঙ্খা ,  যা নিয়ে হয়তো আমরা বেঁচে থাকি না জেনেই ,  কেউ আসেনা সুইচ অন করতে ,  একসময় আমরা মারা যাই ,  আমরা পোকামাকড় হয়ে যাই ,  বৃক্ষ হয়ে যাই ,  আজকে মনের গহন থেকে অনুভূতির স্লাইস কেটে নিয়ে এসে সেটাকে মাইক্রোস্কোপের নীচে রেখে তার বিবর্ধিত রঙচঙা রূপ দেখি ।  এ্যাম্পলিফায়ার দিয়ে শিৎকারের ভলিউম বাড়িয়ে দেই ,  প্রতিবেশীরা কেউ অভিযোগ করেনা ,  তারা বরঙ টিকিট কেটে বসে পরে লাইভ পর্নো দেখতে ,  আমাকে ,  তোমাকে ,  এবং তাদেরকে এবং আমাকে এবং তোমাকে ,  হ্যাঁ তোমাকেই !  
 -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  -  - 
 - মুনা
 - হু
 - তুমি আমাকে ভালোবাসোনা কেন ? 
 - কারণ তুমি একটা জানোয়ার ।  তুমি আমাকে ভালোবাসোনা কেন ? 
 - কারণ তুমিও একটা জানোয়ার ।  
 - কিভাবে জানলা তুমি ! 
 - সবার মনেই একটা গোপন জানালা থাকে ।  সেটা কখনও কখনও খুলে যায় ।  কারুরটা সারাজীবনেও খোলেনা । 
 - মিথ্যা কথা !  এরকম কিছু নাই ।  তুমি আমাকে সরল পেয়ে যা তা বোঝাচ্ছ !  
 - আমি তোমাকে ভালোবাসি মুনা ।  তোমার জানালা তোমার কাছেই থাকুক ।  আমি তাকাবোনা কখনও সেখানে ।  
 - লক্ষী সোনা !  আমিও আর তাকাবোনা ।  
 - ইজ ইট আ ডিল ? 
 - ডিল !  
 অতঃপর আমরা প্রয়োজনীয় কাগজপত্রে যাবতীয় শর্তাবলী লিখে সাক্ষর করি । 
 

                    




শহরের মতিভ্রম

 সে হতে পারে জল্লাদ বা ডাকপিওন ।  কসাই অথবা প্রেমিক ।  কবি অথবা সাংসদ ।  এমনকি হৃদয়ে দোলা দেয়া সুসজ্জিতা ষোড়ষীও হতে পারে ।    শহরে তার প্রবেশ কিরূপে হবে আমরা কেউ জানিনা এখনও ।  তার জন্যে অপেক্ষা করে আছে বিপত্নীক প্রৌঢ় দীর্ঘদিনের ক্ষুধা শরীরের নিম্নাংশে নিয়ে ,  প্রোষিতভর্তৃকা একটি চিঠি এবং কিছু উপহারের আশায় ,  ফাঁসিকাষ্ঠে দাঁড়িয়ে আছে খুনের আসামী তার কঠোর হাতের হ্যাঁচকা টানে জীবনের শেষ দৃশ্য দেখার উৎসাহে ,  বখাটে ছেলেটি রাস্তার কোণে আয়েশ করে অশ্লীল খিস্তিগুলো আবার আউড়ে নেয় ,  তাকে বলবে বলে ।  এত মানুষ !  এত প্রতীক্ষা !  সবার বিবরণ দিতে গেলে শয়তানের অর্গাজম পেতে যতটুকু সময় লাগে তার থেকেও বেশি লেগে যাবে । 
 সে কে হতে পারে বা এসে কি করবে আমরা জানিনা ,  তবুও এ নিয়ে আমাদের ,  শহরবাসীদের মধ্যে অনেকদিন ধরেই গুঞ্জন চলছিলো ,  যদিও এমন কোন পূর্বাভাস আমরা পাইনি যার ফলে নিশ্চিত হতে পারি যে সে আসছে ।  তবুও সুপেয় তরল বিক্রেতার দোকানে ক্রেতারা ,  শিশুদের স্কুলে অপেক্ষমাণ মুখরা রমনীগণ ,  অথবা উড়োজাহাজের ককপিটে নব্য নিয়োগ পাওয়া বিমানবালা অভিজ্ঞ পাইলটের মনোযোগ আকর্ষণের নিমিত্তে তার কথা আলোচনা করে । 
 অতিমাত্রায় নৈরাশ্যসেবনকারী অথবা মানসিক ব্যাধিগ্রস্থরা অবশ্য হেসেই উড়িয়ে দেয় তার আগমনী বার্তা । 
 " আরে ধুর !  এ তো সেই ক্লিশে গল্পের কাহিনী ।  হয়তোবা কোন এক লেখকের কাটতিতে কমতি পড়েছে বলে এসব পুরোনো নেশাতুর কাহিনী ছড়িয়ে বেড়াচ্ছে - কেউ একজন আসবে আশার বাণী নিয়ে !  হাহ !  আগামী বইমেলায় হয়তোবা পাওয়া যাবে গল্পটি ,  আর কিছুনা ।  " 
কিন্তু আশাবাদীদের যথারীতি সেই রোমান্টিক ভাবালূতা ।  তেজপাতার মত তেজ বিক্রী হচ্ছে আজকাল ।  তারা একটি মঞ্চে উপবিষ্ট হয়ে বক্তৃতা এবং সাংস্কৃতিক অনুষ্ঠানের মাধ্যমে সেইজনকে বরণ করে নেবার প্রস্তুতি নিতে থাকে । 
 নগরের সদর দরজায় প্রহরা বসানো হয়েছে ।  নতুন কারো আগমণ ঘটলেই এক নিমিষে খবর রটে যায় ।  
 সেদিন ,  গ্রাম থেকে গাট্টি বোঁচকা নিয়ে এক গোবেচারা লোক এলো ,  তাকে দেখে ছুটে এলো শহরের শিল্পী - সাহিত্যিকেরা । 
 " স্বাগতম আপনাকে ।  অবশেষে এলেন !  আমাদের রুক্ষ ,  জীর্ণ ,  ক্লেদজ শহরের বুকে জারুল গাছের উষ্ণ সুবাতাস আর টলোমলো শিশিরবিন্দুর স্নেহাশীষ নিয়ে !  " 
বোকা লোকটি নিমিষেই দেবতা হয়ে গেল । 
 " হ্যাঁ ,  আমি এসেছি আমার প্রতিভাবান ভক্তবৃন্দ !  আমাকে নিয়ে তোমরা কাব্য ও সঙ্গীত রচনা কর ।  আমিই সেই আলোকমিস্তিরি " 
শহরের অন্যপ্রান্তে তখন এসব নিয়ে টিটকিরি - মস্করা চলছিলো । 
 " কে না কে এসেছে আর তাতেই কবিকূল বিমুগ্ধ হয়ে মহাকাব্য লিখছে !  হাহাহা !  " 
 " হ্যাঁ ,  আসল মানুষটি যখন আসবে তখন যা বোকা বনে যাবেনা !  একটু তর সওয়া ধাতে নেই ওদের !  " 
 ওদিকে তখন শহরের প্রবেশ দরজায় , 
 " আমাকে নিয়ে কি লিখলে পড়ে শোনাও !  "  দেবতাটি নির্দেশ দেয় । 
  " সে হতে পারে জল্লাদ বা ডাকপিওন ।  কসাই অথবা প্রেমিক ।  কবি অথবা সাংসদ ।  এমনকি হৃদয়ে দোলা দেয়া সুসজ্জিতা ষোড়ষীও হতে পারে ।  শহরে তার প্রবেশ কি রুপে হবে আমরা কেউ জানিনা এখনও ।  তার জন্যে অপেক্ষা করে আছে বিপত্নীক প্রৌঢ় দীর্ঘদিনের ক্ষুধা শরীরের নিম্নাংশে নিয়ে ,  প্রোষিতভর্তৃকা একটি চিঠি এবং কিছু উপহারের আশায় ,  ফাঁসিকাষ্ঠে দাঁড়িয়ে আছে খুনের আসামী তার কঠোর হাতের হ্যাঁচকা টানে জীবনের শেষ দৃশ্য দেখার উৎসাহে .  .  .  " 
 নিবিড় আগ্রহে পাঠ করে চলে একজন । 
 " থামো !  এরকম কথা আমিও আগে কোথায় যেন শুনেছি ,  কিংবা পড়েছি ,  নাকি লিখেছি !  আমিও তো তার খোঁজেই এখানে এসেছিলাম ।  কোথায় সে জন !  " 
মুহুর্তেই সাহিত্যিকেরা খুনী হয়ে যায় ,  তারা কলমের সূচালো ডগা দিয়ে গেলে দেয় লোকটার স্বপ্ন দেখতে উপক্রম করা দুটি চোখ ,  চিত্রশিল্পীরা তাদের বিবর্ণ ক্যানভাসটা অস্ত্র হিসেবে প্রয়োগ করে .  অতঃপর তারা আবার মিলেমিশে ভদ্রস্থ নাগরিক হয়ে যায় ।  একসাথে কাঁধে কাঁধ মিলিয়ে হাঁটতে হাঁটতে সম্ভাব্য আগন্তুকের আগমণকাল , তার ব্যাপ্তি এবং প্রভাব সম্পর্কে আলোচনা করতে থাকে ।  কে শিল্পী ,  কে নতুন নাগরিক বোঝা যায়না ।  
 এরকম ঘটছে অহরহ ।  শহরের প্রবেশ দরজায় এরকম ভুল বোঝাবুঝি হচ্ছেই ।  কখনও সার্কাস পার্টির ভাঁড়কে বরণ করে নিতে যায় চিত্রতারকারা ,  কখনও পর্ণতারকাদের বরণ করছে ধর্মযাজকেরা ,  অথবা কখনও ভীতু শিশুটিকে বিউটি পার্লারের ঝুলে পড়া স্তনের লিপস্টিকমন্ডিত কর্মকত্রী ।  ভুল ভাঙলে সবাই প্রতীক্ষারত হয় পুনরায় ।  আর  ' তার '  সম্পর্কে নানাবিধ জল্পনা কল্পনায় মেতে ওঠে । 
 আমাদের করিৎকর্মা সাংবাদিকেরা এই মওকায় জনসাধারণের কাছ থেকে প্রতিক্রিয়া আদায় করে খবরের কাগজে চটকদার সব খরর ছাপায় ।  বড় বড় কর্পোরেট কোম্পানিগুলো প্রতিযোগীতায় মাতে কে কার চেয়ে দৃষ্টিমনোহর বিজ্ঞাপন দিতে পারে এ নিয়ে ।  তাদের কারও বিজ্ঞাপন প্রযুক্তির কল্যাণে ত্রিমাত্রিক অবয়ব পায় ,  কেউ বা নাগরিকদের দিকে আবেগের লাটিম ছুড়ে দেয় ।  
 লাটিম ঘোরে ।  ঘুরতে থাকে ।  বন বন বন ! 
 উল্লিখিত ব্যক্তি / কিশোরী / বৃহন্নলার আসন্ন আগমনের কথা ভেবে এবং আবেগের লাটিমের ঘুর্ণিপাকে আঁটকে পড়ে হাঁসফাঁস করে ,  অশ্রুবর্ষণ করে নগর এবং নাগরিক । 
 সন্তুষ্ট সম্পাদক চটকদারীতকে চটকানা মেরে জ্ঞানগর্ভ সম্পাদকীয় লেখেন ।  
  " আমাদের মনে রাখতে হবে যে ,  যেকোন সময় যেকোন বেশে তিনি আসতে পারেন ,  তাই সর্বসাধারণের উচিৎ হঠাৎ কারো আগমণে উল্লসিত না হয়ে যাচাই করে নেয়া ,  কারণ এই ক্রান্তিলগ্নে .  .  .  " 
 এসব সদুপদেশ বিতরণ করে তিনি কমোডে বসেন ।  তার কোষ্টকাঠিন্য নিবারণকারীর আগমণের প্রত্যাশায় ।   ' সে ' ই আসবে ।  জগতে দু ধরনের লোক আছে ,  যাদের কোষ্টকাঠিন্য আছে ,  এবং যাদের হতে যাচ্ছে ।  তার না এসে উপায় কি !  সম্পাদকের অভিজ্ঞ মস্তিস্কের সিদ্ধান্তকে অবজ্ঞা করা যায়না ।  হতেও পারে  ' সে "  একজন মহান কোষ্টকাঠিন্যবিদ ।  হতে পারে শহরটাই কোষ্টকাঠিন্যে আক্রান্ত ! 
 সাধারণত এধরনের হুজুগ একবার উঠলে কিছুদিনের মধ্যে তা থিতিয়ে পড়ে ।  কিন্তু এবার তা নিভিয়ে দেবার জন্যে কেউ ছিলোনা ।  এহেন একঘেয়ে গুঞ্জন ,  গুজব বা হুজুগ ,  যাই বলা হোকনা কেন ,  সেদিনই তার পরিসমাপ্তি ঘটতে পারতো যেদিন উপাসনালয়ে অত্যাধুনিক সঙ্গীতের নেকরোফিলিক গায়কটি নেশার ব্যাকস্ট্যাবে রক্তাক্ত হয়ে তার বিদীর্ণ পশ্চাদ্দেশ সবার সামনে উন্মুক্ত করে দেয় ।  এই মরনমুখী গায়ককে কেউ কোনদিনই উপাসনালয়ে যেতে দেখেনি ,  কিন্তু শহরে প্রবাহমান তরঙ্গের রঙ্গে সে কম্পাঙ্ক না হয়ে পারেনি । 
 অথবা সেদিনও ঘটনার শেষ হতে পারতো ,  যেদিন মহিলা কলেজের সামনের চরিত্রহীন চা বিক্রেতা তার কুকর্মের কথা ফাঁস করে দেয় ।  সে অকপটে বলে দেয় যে সে ঘুলঘুলি দিয়ে মেয়েদের স্নান দেখতো গোপনে ।  অন্যসময় হলে হয়তোবা লাশ হয়ে ড্রেনের শোভাবর্ধন করতে হত গনপিটুনি খেয়ে ।  কিন্তু এক্ষেত্রে বরং কলেজের মেয়েরাই তার প্রতি সহমর্মী হয়ে সান্তনা দিতে থাকে । 
 শহরে এখন আর সহিংসতা নেই ।  হিংসা বিদ্বেষ নেই ।   ' তার '  আগমণের দীর্ঘ প্রতীক্ষায় সাংসদ থেকে শ্রমিক অথবা সঙ থেকে প্রেমিক সবাই এক কাতারে দাঁড়ায় ।  এমনকি নৈরাশ্যবাদীরাও !  তারাও বিশ্বাস করে যে এটা কোন লেখকের গল্পের ক্লিশে প্লট নয় ,  সত্যি একটা কিছু ঘটতে যাচ্ছে । 
 যেহেতু এই শহরটি ছিলো একটি উৎকৃষ্ট মাংস সরবরাহক ,  তাই বরাহ ' রা আপাতত নিস্কৃতি পেলেও অন্যান্য শহরের অধিবাসীরা উদ্বিগ্ন হয়ে ওঠে পর্যাপ্ত মাংসের যোগান না পাওয়ায় ।  তারা স্বপ্ন এবং মাংসের অপ্রতুলতায় ভোগে ।  উক্ত শহরের নিস্পৃহ স্বপ্নালুতায় তাদের কার্যক্রম বিঘ্নিত হতে থাকে ।  তাই তারা এক ফন্দি আঁটে ।  মৃত স্বপ্নের শহরে বা স্বপ্নালু মৃত শহরে তারা একজন কসাই এবং একজন ডাক্তারকে দূত হিসেবে পাঠানোর সম্মিলিত সিদ্ধান্ত নেয় । 
 কসাইটি প্রমাণ আকারের একটি দা নিয়ে শহরের সদর দরজায় উপস্থিত হয় । 
সতর্ক প্রহরীরা যাচাই করে নেয় , 
 " কে ?  " 
 " আমি !  আমি সেইজন !  " 
 " আরে ওরকম কত দেখলাম !  কতজন এলো গেলো !  গ্রাম্য যুবক থেকে বাউন্ডুলে কবি ।  সবাই নকল ।  তুমি যে আসলজন ,  তার প্রমাণ কি ?  " 
 " এই দা ' টা দেখেছিস ?  " 
হঠাৎ সম্বোধনের পরিবর্তনে হতচকিত হয়ে যায় প্রহরীর দল । 
 " ভয় পাসনে ,  কতদিন তোরা মাংস খাসনা ,  দেখ কিরকম হাড় জিরজিরে হয়ে গেছিস ।  স্বপ্নের সিঙ্গারা আর লোভ লালসার পানীয় খেয়ে কি জীবন চলে ?  " 
বলেই নিকটস্থ এক প্রহরীর মুন্ডু উপড়ে ফেলল সে । 
 " আমি কোন হত্যাযজ্ঞ করতে আসিনি ।  তোমাদের ভুল ভাঙাতে এসেছি ।  "  
এবার একটু নরম শোনায় কসাইয়ের কন্ঠস্বর ।  
 " আমার সাথে একজন ডাক্তার এসেছে ,  সে তোমাদের ভুল ভাঙিয়ে দেবে ,  চিকিৎসা করবে " 
ডাক্তার কাটা মাথাটা ব্যবচ্ছেদ করে মস্তিস্কের যাবতীয় জটিল কার্যক্রম বুঝাতে থাকে ।  ইতিমধ্যে খবর পেয়ে শহরের সব শ্রেণীর মানুষ উপস্থিত হয়েছে । 
  " এই যে এটা দেখছেন - নিউরন ,  এটার কাজ হল .  .  .  . বুঝেছেন নিশ্চয়ই ?  " 
  " এখন আসি এ্যাক্সনের কথায় .  .  .  " 
 সে বক্তৃতা দিয়ে চলে । 
  " আসলে আপনারা মস্তিস্কের ত্রুটিপূর্ণ বৈদ্যুতিক সংকেতের কারণে এক ভয়াবহ রোগে আক্রান্ত হয়েছিলেন ।  সুসংবাদ এই যে ,  আমি সাফল্যের সাথে তা নিরাময়ে সক্ষম হয়েছি । 
 ডাক্তার এবার প্রহরীর কর্তিত মাথাটি জোড়া লাগিয়ে দেয় ।  প্রহরীটি উঠে বসে ,  যেন কিছুই হয়নি । 
 কিন্তু সমবেত জনতার ঘোর ভাঙে । 
 " আমাদের কি হবে !  আমরাও তো আক্রান্ত হয়েছি !  " 
 " চিন্তার কোন কারণ নেই ।  স্মিত হেসে ডাক্তার বলেন । 
 " ওটা ছিলো একটা মানসিক ব্যাধি ।  একজনকে যেহেতু ঠিক করতে পেরেছি ,  তার প্রতিক্রিয়ায় আপনারাও ঠিক হয়ে যাবেন " 
 একটা উল্লাস ধ্বণি ভেসে আসে সমবেত জনতার পক্ষ থেকে । 
  " শুধু উল্লাস করলে চলবেনা ।  এতদিন আমরা এই শহরের সুস্বাদু  মাংস থেকে বঞ্চিত ছিলাম ।  লাস্যময়ী নায়িকার পেটের মাংস ,  পেটমোটা মাথামোটা রাজনীতিবিদের মগজ ,  গৃহপালিত পশুদের প্রোটিন ,  এগুলো আজ কড়ায় গন্ডায় উশুল করে নেবো " 
 এবার সমবেত জনতার মধ্যে বিভাজন সৃষ্টি হয় । 
 নেতা , পতিতা ,  কবি ,  ডোম সবাই যার যার জায়গায় দাঁড়ায় ।  তাদের প্রতিনিধি হিসেবে যথারীতি এগিয়ে আসেন একজন নেতা এবং একজন কর্পোরেট মাফিয়া  ,  শলাপরামর্শ করার জন্যে ।  তারা এই সিদ্ধান্তে উপনীত হন যে ,  মৃত শহরটাকে পুনরুজ্জীবিত করার প্রক্রিয়া শুরু করতে হবে । 
 অন্য নগর গুলো থেকে  খবর পেয়ে দলে দলে কসাইয়ের দল আসতে থাকে ।  
 তারা নেতাদের মগজটা চিড়ে বের করে নিয়ে সেখানে এক টুকরো জলভরা তালশাস ভরে দেয় । 
নায়িকাদের স্তন থেকে প্রয়োজনীয় মাংস কেটে নিয়ে সেখানে বহুজাতিক কোম্পানির লেবেল সেঁটে দেয় । 
 বস্তির লোকজনের  শুকিয়ে যাওয়া পশ্চাদ্দেশে লাথি মেরে সেটাকে  ,   চলমান করে তোলে । 
 তোষামুদে সম্পাদকের চোখের পাঁপড়ি কেটে নেয় । 
চক্ষুলজ্জার বালাই নেই আর ! 
 প্রেমিক প্রেমিকার ঠোঁট কেটে নেয় ,  যেন তারা সবসময় একে অপরকে হাস্যমুখে দেখতে পারে । 
 এভাবেই শহরটি ধীরে ধীরে গতিশীল হতে থাকে আবার ।  দোকানে দোকানে ,  ব্যানারে ,  ফেস্টুনে বিলবোর্ডে জমা হয় মাংস আর খাবার । 
 অতঃপর তারা চলে যায় মৃতপ্রায় একটি শহরকে বাঁচানোর ,  প্রাণচাঞ্চল্যে ভরিয়ে দেয়ার পরিতৃপ্তি নিয়ে । 
 কিন্তু কোথায় কার যেন মনে হয় শহরটি ঠিক বেঁচে নেই ,  তারা বাঁচার দিকে কোনক্রমে হামাগুড়ি দিয়ে এগুচ্ছিলো  ,  এখন মরনের দিকে মার্চপাস্ট করে এগুচ্ছে । 
 সে কে ,  বা কেন এসব ভেবেছিলো পরিচয় বা কারণ কিছুই জানা যায়নি । 
   

                    




শীতের শহর

  শীত এসে গেলো এই নগরে ।  উত্তুরে বাতাসে উত্তপ্ত এই শহরের শরীরটা জুড়োচ্ছে আর আমরা ,  শহরবাসীরা ,  এতদিন ধরে অনবরত অনলবর্ষণ করে আসা সূর্যটাকে শাপশাপান্ত করতে করতে ক্লান্ত হবার পর একটু জিরোবার অবকাশ পাচ্ছি ।  নাতিশীতোষ্ণ এই অঞ্চলের গতানুগতিক ঋতুবৈচিত্রের নিয়মানুযায়ী সূর্যটাকে বেশ কদিন নিরুদ্দেশ থাকতে দেখা যাবে ,  এ আমরা জানি ,  তাই অযথাই সূর্যের প্রতি নিজেদের তীরস্কারকে দায়ী ভেবে অপরাধবোধে ভুগিনা ।  তবে কিছু স্নায়ুরোগী এবং বৈকল্যচিত্তের মানুষের কথা আলাদা ।  তারা সূর্যের সম্ভাব্য তীরোধানকে ঋতুচক্র আর নিজেদের ভাগ্যচক্রের সাথে মিলিয়ে আতঙ্কের কঙ্কাল দেখে সবখানে ।  শীত আমাদের শরীরে যেসব চিহ্ন রাখতে শুরু করে তাতে তারা নিজেদের জীবনীশক্তি এবং স্বাস্থ্য নিয়ে উদ্বিগ্ন হয়ে ওঠে ।  
 হালকা কুয়াশায় মিষ্টিরোদে গুনগুন করে গান গাইতে গাইতে হাঁটছিলাম ,  তখন এরকম একজনের সাথে দেখা হয়ে গেল আমার । 
 " আমরা সূর্যটাকে গালমন্দ করে তাড়িয়ে দিয়েছি ,  এর ফল ভালো হবেনা ।  " 
 " আহহা !  আবার শুরু করলেন !  " 
 " বাতাসে আদ্রতা নেই ,  চারিদিকে কি ভীষণ শুস্কতা !  দেখুন ,  আমার ঠোঁট ফেটে গেছে " 
 " এটা খুবই স্বাভাবিক ,  শীতকালে ওরকম হয়ই ।  এখন আমাকে আর বিরক্ত না করে কাজে যান " 
সে অনিশ্চিত ভঙ্গিমায় চলে যায় ।  তাকে মোটেও আশ্বস্ত মনে হয়না ।  সে টলোমলো পায়ে হাঁটতে হাঁটতে মিশে যায় অন্যান্য স্নায়ুবিকল মানুষদের ভীড়ে । 
 শীতের কারণে রাস্তায় লোকজন কম ।  আজকে কুয়াশা বেড়েই চলেছে সময়ের সাথে সাথে ।  রোদ এসে গোমড়ামুখ করে বসে থাকে কুয়াশার ভারি দরজার সামনে ।  জানি ,  সূর্য আসবেই যথাসময়ে ,  তাই আমি শীতের এই ঝটিকা সফরকে স্বাগতম জানাই মনে মনে । 
আমার সামনে একটা সবুজ পাতা ঝরে পড়ে ।  আমি উবু হয়ে তুলে নেই ওটাকে ।  অবশ্য সবুজের কিয়দংশই অবশিষ্ট আছে তার মাঝে ।  বিবর্ণ সবুজ !  পাতা ঝরার মৌসুমে বিষাদের সুর বেজে ওঠে যেন কোথাও সঙ্গোপনে ।  আমার মন কেমন কেমন করে ওঠে ।  আমি কর্মস্থলে যাবার পরিকল্পনা বাদ দিয়ে নিকটস্থ একটা পার্কে গিয়ে বসি ।  বেঞ্চের আশেপাশের পাতার স্তুপে মিশিয়ে দিই আমার সংগৃহীত পাতাটি । 
যাও !  এখন আর তুমি একা নও !  মিশে যাও .  .  . মিশে যাও বিবর্ণদের দলে যেমনটা আমরা হয়ে গেছি এই শীতে ।  বিবর্ণ আর ফ্যাকাশে । 
 শীতটা বেড়ে চলেছে ।  ঘন কুয়াশার একরোখামির সাথে যুঝতে না পেরে বিদায় নিয়েছে সুর্যটা । 
 " আমি আগেই বলেছিলাম "  শীতে কাঁপতে কাঁপতে বলে ওঠে সেই দূর্বলস্নায়ু ব্যক্তিটি ।  " সূর্য চলে যাবে ,  আর আসবেনা " 
 " কি  বাজে বকছেন এসব !  এই দেখুন না ,  আবহাওয়ার পূর্বাভাসে কি লেখা আছে !  "  
 " আগামী কদিন ঘন কুয়াশায় আবৃত থাকবে শহর ।  সূর্যের দেখা নাও মিলতে পারে .  .  .  " 
আমি তাকে খবরের কাগজ পাঠ করে শোনাই । 
সে তার ফাটা ঠোঁট দিয়ে কষ্ট করে হাসে । 
 " আবহাওয়ার অফিসের লোকজনতো হিসেব করে সূত্র কষে বলেই দিতে পারে ,  কিন্তু ওদের কাছে সূর্য থাকা বা না থাকায় কি আসে যায় ?  " 
 " হু ,  তাও তো ঠিক !  "  আমি কম্পিত কন্ঠ জবাব দিই ।  শীত বেড়ে চলেছে ।  তার ধূসর হিমেল চাদর দিয়ে জড়িয়ে ধরছে আমাকে ।  এমতাবস্থায় এই উদভ্রান্ত লোকটির নেতিবাচক কথাবার্তা আমার স্নায়ুর ওপরে যথেষ্ঠ চাপ ফেলে ।  তাই আমি সরে আসি ওখান থেকে ।  
 ঠোঁট ফাটতে শুরু করেছে আমারও ।  মুখে একটা বিশ্রী খসখসে ভাব ।  চুলকানোর সাথে সাথে সাদা চর্মাংশ উঠে আসছে ।  অবশ্য এসবের প্রতিকারের জন্যে ঘরে প্রচুর পরিমাণে প্রসাধনী মজুদ করে রেখেছি আগে থেকেই ।  এখন যা দরকার ,  তা হল ,  ভালো শীতের কাপড় ।  মোটা শীতের কাপড় ।  আজ এতটা শীত পড়বে বুঝিনি ,  তাই হালকা কাপড় গায়ে দিয়েই বেড়িয়েছিলাম ।  কিন্তু এখন যা অবস্থা দাঁড়িয়েছে ,  তাতে অসুখ বাঁধাতে না চাইলে ফুটপাত থেকে হলেও কিছু কাপড় কিনে নেয়াই শ্রেয় ।  রাস্তায় এসময় পসরা বসায় ফেরীঅলারা ।  রঙচঙে শীতের কাপড়ের ।  কিন্তু আজ কাউকেই দেখতে পাচ্ছিনা ।  শহরের মানুষজন বেশিরভাগই কর্মবিমুখ আর অলস ।  একটু ছুতো পেলেই ফাঁকি দেবে ।  রাগে গজগজ করতে করতে ভাবি আমি ।  কুয়াশার পুরু চাদর সরিয়ে আমি দেখতে পাই দুজন বিক্রেতা বসে আছে শীতবস্ত্র সাজিয়ে ।  একজনের কাছে বহুবর্ণ পোষাক ,  নানা রকম এবং প্রচুর পরিমাণে ,  টুপি ,  সোয়েটার ,  দস্তানা ,  জ্যাকেট ইত্যাদি ।  আরেকজনের কাছে শুধু কিছু পাতলা চাদর আর কাঁথা ।  এই লোকটা বড় অভাবে ,  নিতান্তই দায়ে পড়ে পথে নেমেছে ,  বুঝতে পারি ।  কারণ এরকম পাতলা কাপড় এই শীতে মোটেও বিকোবেনা । 
 " কি কি লাগবে স্যার বলেন ?  " 
আমি অন্য বিক্রেতাটির সাথে দর কষাকষি করতে শুরু করি ,  এবং বেশ কিছু শীতবস্ত্র কিনে ফেলি ।  চলে যাওয়ার সময় অপর বিক্রেতাটির দিকে তাকিয়ে মায়া হয় আমার ।  বেচারা গরীব মানুষ !  ওর কাছ থেকে একটা চাদর কিনে নিয়ে যাই ,  বেচারার উপকার হবে কিছুটা ,  ভাবি আমি । 
 " এই ,  কত করে তোমার চাদর আর কাঁথাগুলো ?  "  সুধোই আমি । 
 " যার তার কাছে বেচিনা "  উদ্ধত অবজ্ঞা প্রকাশ পায় তার কন্ঠে ।  
হয়তোবা তুমি করে বলায় রাগ করেছে ,  হয়তোবা বিশ্ববিদ্যালয়ে পড়ুয়া মধ্যবিত্ত ঘরের কোন ছেলে সে ,  যার কাঁধে হঠাৎ সংসারের জোয়াল এসে চেপেছে ।  এদের আত্মাভিমান বেশি হয় ।  আমি পরিস্থিতি বিবেচনা করে চটে না গিয়ে ভাববাচ্যে কথা চালিয়ে যাই , 
 " কেন ,  কি হয়েছে ?  " 
এবার সে হাসে ।  নির্মল ,  সুন্দর হাসি ,  আমাদের মত শুস্ক আর রুক্ষ নয় তার ত্বক ।  লাবণ্যময় একটা চেহারা । 
 " হাহা !  কিনেবেন ?  কিনে কি লাভ যদি ব্যবহার করতে না পারেন ?  খামোখা পয়সা খরচ ।  তবে দেখতে পারেন " 
বলে সে তার বিক্রয়সামগ্রীগুলো বিছিয়ে দেয় ,  শিশিরভেজা  তাজা ঘাসে । 
আমি বাছতে শুরু করি ।  অদ্ভুত !  একটা পুরোনো গন্ধ ,  একটা ভীষণ পরিচিত পুরোনো গন্ধ .  .  . এই কাঁথাটা .  .  . এতো আমার মায়ের তৈরী করা ,  যা আমি হারিয়ে ফেলেছি অনেক আগেই ।  আমি তড়িঘড়ি করে হাতড়াতে শুরু করি অন্যান্য শীতবস্ত্রগুলো ,  আরো কিছু পাবার আশায় ।  করতে গিয়ে সব এলোমেলো করে ফেলি । 
 " বলেছিনা ,  এগুলো যার তার কাছে বিক্রীর জন্যে না !  যে সে ইচ্ছে করলেই এগুলো কিনতে পারেনা " 
সে টান দিয়ে চাদর আর কাঁথাগুলো গুছিয়ে নিয়ে হারিয়ে যায় কুয়াশার মাঝে । 
জগদ্দল পাথরের মত দাঁড়িয়ে থাকি আমি ।  এতসব শীতবস্ত্র চাপিয়েও বিন্দুমাত্র উষ্ণতা অনুভব করিনা ।  একটুও ওম পাইনা থরথর করে কাঁপতে থাকি ।  আবহাওয়াটা ভালো না ।  আমিও স্নায়ুবৈকল্যে ভোগা শীতগ্রস্থদের মত অস্বাভাবিক আতঙ্ক অনুভব করি ।  বাসায় ফিরতে হবে ।  সেখানে হয়তোবা এই ভৌতিক শীতের আগ্রাসন থেকে রেহাই পাওয়া যাবে ।  
 আমি ছুটতে থাকি ।  আমার সাথে ছুটতে থাকে সেইসব শীতগ্রস্থ মানুষেরা ।  তাদের ভয়ার্ত চিৎকার চেচামেচিতে এক বীভৎস পরিবেশের সৃষ্টি হয় ।  
 " আমি আগেই বলেছিলাম ,  সময়টা ভালোনা "  ঠোঁট থেকে গড়িয়ে পরা রক্ত চাটতে চাটতে ওদের একজন বলে । 
ওদের সাথে তাল মিলিয়ে চলতে আমার ভয় করে ।  তাই ইচ্ছে করে পা হড়কে পড়ে যাই ।  এতে তারা আরো ভয় পেয়ে জোরে দৌড়ুতে শুরু করে । 
 আমার হাঁটুর কাছে ছিলে যায় ।  শীতকালে কাঁটাছেড়ার যন্ত্রণা দীর্ঘস্থায়ী হয় ।  আমি পা চেপে বসে থাকি ।  প্রার্থনা করতে থাকি যেন এই ভয়াবহ শীতকাল দ্রুত কেটে যায় । 
সূর্য একদিন উঠবে জানি ,  জানি শীতকাল ঋতুবৈচিত্রের অংশ বৈ কিছু নয় ।  এটা চিরস্থায়ী না ।  কিন্তু আমার লদ্ধজ্ঞান আজকে ভীষণ নড়বড়ে অবস্থায় আছে অবিশ্বাস আর ভয়ের আক্রমণে । 
 অবিশ্বাস আর ভয় আর সন্দেহ নিয়েই তো এভাবে বাঁচি আমরা প্রতিনিয়ত ।  কখনও বুকে নিয়ে ,  কখনও মেকি হাসিতে ,  কখনও পাশবালিশের মত লেপটে ধরে ।  এই শীতকাল ,  এই কুয়াশা এবার যেন চোখে আঙুল দিয়ে দেখিয়ে দিলো তা । 
 আমার হাঁটুর ব্যথাটা ধীরে ধীরে সংক্রামিত হতে থাকে ।  শীতকালে ব্যথা বেদনা বৃদ্ধি পায় জানি ,  কিন্তু এরকম বিতিকিচ্ছিরিভাবে ছড়িয়ে পড়বে ,  ভাবিনি ।  ব্যথাটা বাড়তে বাড়তে বুকের কাছে এসে থামে ,  ওখানেই জমাট বেঁধে থাকে ।  আমি আক্রান্ত হচ্ছি .  .  .  . এক্ষণি রুখে না দাঁড়ালে নির্ঘাৎ মারা পড়ব ।  তাই অনেক কষ্টে উঠে দাঁড়াই ।  বাসায় পৌঁছুতে হবে যেভাবে হোক । 
 শীতকালে কাটাছেড়াগুলো বড্ড যন্ত্রণা দেয় ।  কষ্ট হয় হাঁটতে ,  ভীষণ কষ্ট ।  কোথা থেকে সব কষ্ট এসে আমার বুকে জমা হয় কুয়াশার মত ।  আমি হেঁটে চলি ,  কখনও ক্লান্তিতে নুয়ে পড়ি ,  ছেচড়ে চলি সরীসৃপের মত । 
 কুয়াশা কাটেনা
শীত বেড়েই চলে
আমার ক্ষতস্থানগুলো ভীষণ জ্বলতে থাকে । 
বুক চেপে ধরি ব্যথায় । 
 আমি হেঁটে অথবা ছেঁচড়ে চলতেই থাকি ,  ঝরে পড়া পাতা ,  ফুল ,  আর রুক্ষ ঘাস মাড়িয়ে ।  
 দিনের পর দিন কাটে ।  আমার হাঁটার গতি স্লথ হয়ে আসে ।  একাকী এই শীতের শহরে একটু উষ্ণতা ,  একটু ওম ,  একটু আরামের জন্যে হাহাকার করে ওঠে শরীর আর মন । 
 দিন কেটে যায় । 
 অতিথী পাখীদের ঘরে ফেরা দেখে বুঝতে পারি ,  শীতকালটা শেষ হয়ে এল বলে ।  ঐতো সূর্য উঠছে !  সূর্য উঠবে এতো জানা কথা কিন্তু শীতের সময়টায় কি ভয়েই না ছিলাম !  অবিশ্বাসের ঠোক্কড়ে চেনাজানা বিষয়গুলো কিরকম নাস্তানাবুদ হয়ে গিয়েছিলো ভেবে হাসি পায় । 
 সূর্যের আলোয় আমার ক্ষতস্থানগুলো সারতে শুরু করে ।  হাঁটু থেকে শুরু করে বুকের কাটাছেড়াগুলো নিরাময় লাভ করে ।  এবার আমি জোর পেয়ে দৌড়ুতে শুরু করি ঘরের দিকে ।  বহুদিন স্নান করা হয়না ,  নরম বিছানায় শোয়া হয়না ,  দাঁড়ি গোঁফ কামানো হয়না ।  এই আরামদায়ক আবহাওয়াতে এসবই আয়েশ করে করব । 
 আমি বাসার ভেতর ঢুকি ।  কে যেন বেড়িয়ে যায় ,  কারা যেন বেড়িয়ে যায় ,  কি যেন নিয়ে যায় ,  কাকে যেন নিয়ে যায় ,  বুঝিনা আমি ।  চিনে উঠতে পারিনা কাউকে বা কিচ্ছুকে ।  ঘরের ভেতরে অন্ধকার ।  বাতিগুলো সব বিকল ।  কিন্তু এয়ারকুলারটা ঠিকই চলছে বিজবিজ শব্দ করে ।  ভেতর থেকে বোঝার উপায় নেই যে ,  শীতকাল চলে গেছে ।  আমি আবার কাঁপতে থাকি শীতে ,  আমার ক্ষতস্থানগুলোতে ব্যথা করতে শুরু করে ।  জানালা খুলে দেই রোদের প্রত্যাশায় ,  কিন্তু আলো আসেনা ,  আমি কিচ্ছু দেখতে পাইনা ,  শুধু শুনতে পাই ডানা ঝাপটে চলে যাচ্ছে অতিথী পাখিগুলো
 সুন্দর পাখিগুলো ! 
মায়াময় পাখিগুলো !   


                    




পতঙ্গতন্ত্র

 বিনোদন পত্রিকার সাংবাদিক হিসেবে আমার প্রথম এ্যাসাইনমেন্ট আজকে ।  একজন লাস্যময়ী উঠতি চিত্রতারকার সাক্ষাৎকার নেয়া ।  কাজটি নিঃসন্দেহে উত্তেজনাপূর্ণ ।  এত কাছ থেকে সুন্দরীর রূপসুধা উপভোগ করতে পারবো ,  এই চিন্তায় আমি আমার আটপৌরে ম্যাদামার্কা প্রেমিকার সাথে গতকালের নৈশভোজকালীন মধুর মুহুর্তগুলো ভুলে থাকি ।  গতকাল আমার জন্মদিন ছিলো ।  সে আমার জন্যে একটি হৃষ্টপুষ্ট মুরগী আর কড়া মিষ্টি পায়েস রেঁধে এনেছিলো ।  এটা তার গার্হ্যস্থ গুণাবলী জাহির করার প্রয়াস ,  নাকি সত্যিকারের ভালোবাসার প্রকাশ ভাবিনি ।  ভাবিনা কখনও ।  যেমন চলছে চলুক ।  যেমন চলছে হৃদপকেটে আর মগজে বিষাক্ত কীটপতঙ্গের সাথে বিষময় বিস্ময় সমর সময় ।  চলুক !  ওখান থেকে কখনও কোন শুয়োপোকা যদি প্রজাপতি হয়ে ওঠার চেষ্টা করে ,  তো বেশ একটা হল্লা লেগে যায় ।  অসম যুদ্ধ ! লাস্যময়ী যৌনাবেদনময়ী নায়িকার বাড়িতে যাবার পথে আমি আমার পতঙ্গগুলো নেড়েচেড়ে দেখি ।  পতঙ্গকূলের সাথে আমার সখ্যতা দীর্ঘদিনের ।  তারাই আমাকে চালিত করে ।  সিদ্ধান্ত নিতে সহায়তা করে ।  তাদের মধ্যে আছে ধারালো হুলের বোলতা ,  কর্কশ এবং রহস্যময় ঝিঝিপোকা ,  সূচালো দাঁড়ার বৃশ্চিক ,  প্রাগৈতিহাসিক তেলাপোকা প্রভৃতি !  কিছু ঘাসফড়িঙ আর প্রজাপতি ছিলো ,  কিন্তু ওগুলো উড়ে গেছে সেই কবে !  ওদের সাথে আমার বনিবনা হয়নি ।  হবে কিভাবে ?  যেদিন আমি প্রথম কিশোর বয়সে আমাদের বাসায় বেড়াতে আসা তরুণী আত্মীয়ার ঘরে রাতের বেলা চুপিসারে দৃশ্যসঙ্গম সারতে গিয়েছিলাম ,  প্রজাপতিগুলো তাদের ডানাদুটো প্রসারিত করে আমার চোখ ঢেকে দিচ্ছিলো বারেবার ।  শেষপর্যন্ত তাদের কতককে পায়ের তলায় পিষে মারতে হয়েছিলো ।  তাতেও হয়নি ।  আমার চারপাশে বো বো করে ঘুরে এ  আচরণের প্রতিবাদ জানাচ্ছিলো ঘাসফড়িঙগুলো ।   হুমকি দেয়াতে অগত্যা মনক্ষুণ্ণ হয়ে তারা নিরুদ্দেশ হয় ।  সেই রাতেই ,  সেই ক্ষণেই আমার হৃদপকেট বিষাক্ত এবং শক্তিশালী কীটপতঙ্গে ভর্তি হয়ে ওঠে .  .  . কীটপতঙ্গের কথা থাক ।  এখন আমি সামনে বসা যুবতীর আঙ্গিক বিশ্লেষণে মত্ত ।  ইন্টারভিউ আর কি নেব !  সেই গৎবাঁধা কিছু প্রশ্ন ।  কি খেতে পছন্দ করেন ,  প্রিয় ব্যক্তিত্ত কে ,  দেশের  জন্যে কি করার পরিকল্পনা ইত্যাদি ।  এসব নীরস প্রশ্নে অবশ্য খুব বিরক্ত হচ্ছিলো আমার বন্ধু পতঙ্গকূল ।  এও বুঝতে পারছিলাম যে শীঘ্রই তারা আমাকে তাদের নিয়ন্ত্রণে নিয়ে নেবে ।  তাদের মধ্যে সবচেয়ে প্রভাবশালী এবং ধীমান - ঘুণপোকা আমার মগজের ভেতরে শায়িত অবস্থা থেকে ধীরে ধীরে আড়মোড়া ভাঙে ।  ইনাকে আমি শ্রদ্ধা এবং সমীহ করি ।  ইনি আমাকে সবসময় সঠিক পরামর্শ দেন ।  তার শরীর এবং শক্তি অন্যান্য বিষধর পতঙ্গগুলোর ধারে কাছেও নেই ,  কিন্তু তিনি সবসময় নিরাপদে থাকেন ।  অন্যেরা বিভিন্ন সময় মাতবরি করতে গিয়ে আহত ,  নিহত বা অপমানিত হয়ে পকেটচ্যূত হয় ,  কিন্তু ইনি সবসময় আমার মগজের নিরাপদ বাংকারে থাকেন অপরাজেয় সেনাপরিকল্পনার  মাধ্যমে উন্নত প্রতিরক্ষা ব্যবস্থা গড়ে তোলেন ।  এই মুহুর্তে তিনি আমার মগজে সদর্পে এবং সগর্জে বিচরণ করছেন । নিরামিষ প্রশ্ন করতে করতে আমার আর ভালো লাগেনা ।  প্রিয় ফল - ফুল ,  পাখী - সখী ,  নদী - নালা ,  খালা - বালা ইত্যাদি রুটিন বাঁধা প্রশ্ন শেষ করে আমি তাকে জিজ্ঞাসা করি ,  " আপনার প্রিয় পতঙ্গ কি ?  " কি বলছেন !  পোকা ?  প্রিয় পোকা ?  ছি ছি !  ইয়াক !  আমি পোকা ভীষণ ভয় করি ।  ঘেন্না পায় ।  সেদিন তো একটা আরশোলা আমার গায়ে এসে পড়েছিলো বলে ভয়ে আমি চিৎকার দিয়ে উঠেছিলাম " ইন্টারভিউ আপাতত এটুকুই থাক পত্রিকার জন্যে ।  এখন ইন্টারভিউ আমার পোকাগুলোর জন্যে ।   " পোকা ভালোবাসেন না বলছেন ,  কিন্তু আপনার এ্যালবামে তো ঢাউস আকৃতির বেশ কিছু পোকা দেখলাম " আমি অথবা ঘুনপোকাটি ।  জিজ্ঞাসা করে কেউ একজন ।  " কি বলছেন !  পোকা !  ওগুলোতো আমার শ্যুটিংস্পটের দৃশ্য ।  এইযে সুদর্শন ভদ্রলোকটি .  .  .   ( সে মনে হয় জানেনা যে সুদর্শন মানে কাঁচপোকা )  আমার চলতি নাটকের পরিচালক ।  আর এই যে আমার নায়ক ।  এদেরকে কি আপনার পোকা মনে হচ্ছে ?  হি হি হি !  আপনি তো ভীষণ রসিক !  " এবার আমি ,  নাহ ঘুনপোকাটা গম্ভীর কন্ঠে বলে ওঠে ,  " আপনি ভালো করেই জানেন আমি রসিকতা করছিনা " অভিজ্ঞ ঘুনপোকাটির নির্দেশে সহস্র মৌমাছি ঘিরে ধরে সুন্দরী নায়িকাকে ।  সে একটি মৌচাকে পরিণত হয় ।  মৌমাছিদের সাঁড়াশি আক্রমণে সে বিপর্যস্ত ,  তার চপলা এবং শ্রুতিমধুর কন্ঠটি ক্লান্ত এবং বিষাদী হয়ে ওঠে ।  " হ্যাঁ ,  আমি জানি আপনি রসিকতা করছেননা ।  আমি সবসময়ই পোকা কর্তৃক আক্রান্ত হয়ে এসেছি ।  ঘেন্না করলেও সহ্য করতে হয়েছে ।  " এই যেমন এখন "  একটা দীর্ঘশ্বাস ফেলে সে বলে । আমি তার আক্রান্ত হওয়া উপভোগ করি ।  চাক ভেঙে মধু সংগ্রহ করি ।  একসময় মৌমাছিরা ফিরে আসে ঘুনপাকার নির্দেশে ।  লাস্যময়ী তার পুরোনো রূপ ফিরে পায় আবার ।  " আপনাকে অসংখ্য ধন্যবাদ সাক্ষাৎকার দেবার জন্যে ।  শেষ কথা হিসেবে পাঠকদের উদ্দেশ্যে কিছু বলবেন কি ?  " আমার শেষ প্রশ্নের জবাবে সে আবেগমথিত  কন্ঠে শ্রেষ্ঠ অভিনয়কলা প্রদর্শন করে একই সাথে চটকদার এবং গভীর কিছু কথা বলতে শুরু করে । এসময় তার এয়ারকন্ডিশন্ড উঁচুতলার ভবনটিতেও হঠাৎ মশার উপদ্রব বেড়ে যায় ।  চটাস চটাস শব্দে সে মশা মারতে শুরু করে ।  আমি বুঝি ,  সে এখনও পতঙ্গদের সাথে থাকতে অভ্যস্ত হয়ে উঠতে পারেনি । ইন্টারভিউ শেষে আমি সম্পাদকের দপ্তরে যাই ।  সম্পাদক সাহেব ঘাগু লোক ।  তাকে সন্তুষ্ট করা কঠিন ।  " এটা কোন ইন্টারভিউ হল ?  এটা পড়ে কেউ মজা পাবে ?  "  শাসিয়ে ওঠে সে ।  আমার পোকাগুলো ক্ষুদ্ধ হয়ে ওঠে ।  তার আচরণে ।  তারা সংঘবদ্ধ হয়ে হামলার প্রস্তুতি নেয় ।  কিন্তু পররামর্শদাতা ঘুনপোকার নির্দেশে তারা নিবৃত হয় ।  অবশ্য বোকা একটা গুবড়ে পোকা আক্রমণ করতে গিয়ে নিহত হয় শম্বুকগতির কারণে যথাসময়ে ফিরে আসতে না পারায় । সম্পাদক সাহেব সাপ পুষতেন ।  আমার বিক্ষুব্ধ পোকামাকড়ের দল তার কাছে বড়ই দূর্বল প্রতিপক্ষ ।  তবে ঠান্ডা মথার ঘোড়েল ঘুণপোকাটি নতুন পরিকল্পনা আঁটছে ।  মগজের আরামদায়ক সজ্জায় বসে সে সম্পাদক সাহেবের হিংস্র সাপখোপের দিকে তাকায় ।   " কিছুই হয়নি এ কথা বলবেন না স্যার !  দাঁড়ান আপনাকে আনএডিটেড ভার্শনটা দেখাই ।  ওটা দেখলে মজা পেতে পারেন ।  " সম্পাদক সাহেব মৌমাছি ,  মধু ,  আরোহণ ,  আহরণ এবং মৌচাক দেখেন ।  তার সাপগুলো খোপে ঢুকিয়ে ফেলেন ।  " হু ,  ইন্টারভিউ যা তা হলেও চালিয়ে নেয়া যাবে ।  গসিপ সেকশনে আনএডিটেড ভার্শন থেকে কিছু জিনিস রঙ চড়িয়ে দিলে বেশ হবে ।  গুড জব ইনডিড !  " তিনি আমাকে তার পকেট থেকে কিছু দুস্প্রাপ্য বিদেশী বিষাক্ত পোকা উপহার দেন ।  আমার পতঙ্গভান্ডার সমৃদ্ধ হয় । নতুন আসা পোকাগুলোর সাথে পুরাতনগুলোর  খুব সহজেই ভাব জমে যায় ।  তারা একত্রে শলা - পরামর্শ  করে নতুন এক প্রস্তাব পেশ করে কেন্দ্রস্থানীয় পতঙ্গ ,  অর্থাৎ ঘুণপোকার কাছে ।  আমি ফোন করি আমার প্রেমিকাকে ।   " আজকে বিকেলে ফ্রি আছি ,  আসবা ?  "  " বাসা থেকে বের হওয়া একটা সমস্যা .  .  . তাছাড়া .  .  .  "  " ইয়েস অর নো ?  " আমি জানি ,  তার না বলার শক্তি নেই ।  সে আমার পতঙ্গবলয়ের দ্বারা বন্দী ।  তার কোন পতঙ্গ নেই ।   " কোথায় বসবা ?  "  দেখা হবার পরে সে সুধোয় ।  " বসব না শোবো "  " ছি !  এত বাজে কথা বল তুমি !  "  " তুমি এত ন্যাকামি কর কেন ?  "  " আমি তো তোমার জন্যে সব করতে পারি .  .  . কিন্তু ভয় হয় ,  আমাকে ছেড়ে যাবে না তো ?  " তার ছলোছলো চোখের বোকাটে দৃষ্টি আমাকে বিরক্ত করে ।  কিন্তু ঘোড়েল ঘুনপোকাটি  আমাকে তা প্রকাশ করতে নিষেধ করে ।  " কি যে বল !  তোমাকে ছেড়ে আমি থাকবো কিভাবে !  " তার চোখে সংশয় দেখতে পাই ।  কিন্তু গোধূলিবেলার মায়াময় পরিবেশে আমার পতঙ্গবাহিনীর অন্যতম সদস্য ঝিঝিপোকার নীচুলয়ের অর্কেস্ট্রো পরিবেশনে তার সমস্ত দ্বিধার পাথর লেকের পানিতে টুপ করে ডুবে যায় ।  তার ঘোলাটে সরল চোখে জোনাক পোকারা আতশ উৎসব শুরু করে ।  আমার চোখ ঝলসে যায় সে আলোয় ।  আমি চোখ ফিরিয়ে নেই ।  " চল "  আমি বলি । তার শরীর থেকে রঙ বেরঙের প্রজাপতি বের হতে থাকে ,  উড়তে থাকে ,  অনিশ্চয়তা আর আশ্বাসের মাঝামাঝি এক শূন্য বোধ নিয়ে ।  আমার পকেটের শুয়োপোকাটার অস্তিত্ব টের পাই ।  সেও প্রাণপন চেষ্টা করে প্রজাপতি হবার ।  কিন্তু বোলতার এক দংশনেই অক্কা পায় বেচারা ।  বোলতাবাহিনী  এরপরে আমার প্রেমিকার প্রজাপতিগুলোর দিকে ধেয়ে যায় ।  তাদেরকে ক্ষতবিক্ষত করে ।  মৌমাছিবাহিনী সাথে যায় ,  রঙ শুসে নেয় । আমি উপভোগ করি এই হত্যাযজ্ঞ ।  পতঙ্গদের কার্যক্রমের সন্তোষজনক সমাপ্তির পরে আমি চলে যাই ।  পড়ে থাকে ,  মরে থাকে অজস্র বিবর্ণ প্রজাপতি ,  আর বিস্রস্ত অবস্থায় মায়াটে চোখে চেয়ে থাকে এক তরুণী ।  রাতে আমার বেশ আরামের ঘুম হয় সবসময় ।  ফুরফুরে মন নিয়ে আজও আমি বিছানা সাজাই ।  শরীরটা অবশ্য একটু ক্লান্ত ।  এই এলাকায় মশার খুব উপদ্রব ।  কিন্তু আমাকে কখনও মশারি টানাতে হয়নি ।  পতঙ্গকূল আমার একান্ত অনুগত ।  কিন্তু আজ রাতে ঘুমে ঢলে পড়ার কিছুক্ষণ পরে মশার কামড়ে আমার ঘুম ভেঙে যায় ।  বিরক্ত হয়ে মশারিটা টানাই ।   মশাদের আনাগোনা বাড়তে থাকে ।  কিন্তু মশারির নিরাপত্তা দেয়াল ভেদ করতে নাপারায় তাদের অক্ষম পিনপিনানি ' ই সার হয় !  এই শব্দে আমার ঘুমের কোন ব্যাঘাত ঘটেনা । কিন্তু কিছুক্ষণ পরে আমি তীব্রতর দংশনের স্বীকার হই ।  ঘরের বিভিন্ন কোণে পড়ে থাকা আমার বিশ্বস্ত পোকাগুলো  যুদ্ধংদেহী মনোভাব নিয়ে মশারি ভেদ করে আসতে থাকে ।   তাদের ধারালো হুল দিয়ে আমাকে কামড়ে খুবলে খেতে চায় ।  আমার প্রাজ্ঞ ঘুণপোকাটির কোন নির্দেশও  তারা মানেনা ।   ফলে ব্যাপারটা যা দাঁড়ায় ,  তা হল ,  তিনিও তাদের বশ্যতা স্বীকার করে নিয়ে আমার মগজে কুটকুট করে কামড়াতে থাকেন । উফ !  কি অসহ্য যন্ত্রনা !  প্রতিরক্ষার জন্যে কোথা থেকে যেন উড়ে আসে আমার পিষে ফেলা ,  তাড়িয়ে দেয়া সেই প্রজাপতি আর ঘাসফড়িঙের দল ।  তারা তো শক্তিতে কুলিয়ে উঠতে পারবেনা ,  তাই আলোচনার মাধ্যমে অরাজক অবস্থার একটা সুরাহা করতে চায় ।  কিন্তু আজ তারা একই মতাদর্শের ছাতার নীচে দাঁড়ালেও পুরোনো বিভেদের কারণে হিংস্র পতঙ্গগুলো তাদেরকে তাড়িয়ে দেয় দূর দূর করে ।  " ছাড়ো তোমাদের অহিংস বুদ্ধ নীতি ।  এর ব্যবস্থা আমরা করছি দেখো ।  এখানে নাক গলিওনা ।  " ঘাসফড়িঙ এবং প্রজাপতিরা উৎকন্ঠিত চিত্তে তাকিয়ে থাকে আমার দিকে । মাথার ভেতর ঘুণপোকার তান্ডবনৃত্য বেড়ে চলেছে ।  বিষাক্ত পতঙ্গকূলের অবিরাম আক্রমণে আমি ডাক ছেড়ে কাঁদি ।  তারা আমাকে খুবলিয়ে ,  কামড়িয়ে ক্ষান্ত হয়না ।  অক্লান্ত প্রচেষ্টায় উড়িয়ে নিয়ে গিয়ে ফেলে আবর্জনার স্তুপে ।  সেখানে নোংরা ঘিনঘিনে পিচ্ছিল বস্তুর আঁশটে সংস্পর্শে আমার গা গুলিয়ে ওঠে ।  আমি তাদের কাছে ক্ষমা ভিক্ষা করি ।  কিন্তু এতে তারা কৌতুক অনুভব করে ,  এবং যথেষ্ঠ শিক্ষা দেয়া হয়েছে ভেবে সন্তুষ্টচিত্তে ফিরে যায় ।  আমার সারা শরীর ফুলে উঠেছে ,  কোথাও কোথাও মাংস উঠে গিয়েছে ।  অসহায় আমি এই গন্ধময় দোজখে পড়ে থাকি ,  যন্ত্রণাকাতর ।  ধীরে ধীরে আমার চেতনা নাশ পায় নাকি আমি ঘুমিয়ে পড়ি ,  জানিনা ।  সকালবেলায় প্রতিদিনের অভ্যাসে তাড়াহুড়ো করে ঘুম থেকে উঠি ।  গায়ের ফোলা ভাব এখন আর নেই ।  ঘুণপোকাটিও যথেচ্ছ যন্ত্রণা দিয়ে এখন আবার পূর্বের প্রাজ্ঞ নেতা হয়ে বসে আছে মস্তিস্কের রাজাসনে । এখন দরকার শুধু একটা আরামদায়ক শাওয়ার এবং অল্পবিস্তর প্রাথমিক চিকিৎসা ।  গতরাতের অপকর্মে লজ্জিত হয়ে আমার প্রিয় পোকারাই চিকিৎসাকার্যে এগিয়ে আসে ।  তারা তাদের উপকারি তরলের প্রলেপ দিয়ে দ্রুত আমার ব্যথা নিরসন করে এবং ক্ষতস্থান সারিয়ে তোলে ।  সবকিছু আবার আগের মত হয়ে যায় ।  আমার পতঙ্গরাজ্যে শৃঙ্খলা ফিরে আসে ।  শাওয়ার নিয়ে ফিরে আসার পরে আমি দেখি কালকে রাতের অনাহুত ঘাসফড়িঙ এবং প্রজাপতিরা এখনও উদ্বিগ্ন মুখে চেয়ে আছে ।  আমার কড়া দৃষ্টি দেখে তারা বুঝতে পারে এখানে তারা আর আকাঙ্খিত নয় ।  উড়ে যায় ঘাসফড়িঙ এবং প্রজাপতিরা ।   তাদের দু একটা পালক খসে পড়ে যায় ।  বিজ্ঞ ঘুনপোকাটি আদেশ দেন ওগুলোকে ঝাঁট দিয়ে ঘর পরিস্কার করতে ।  কিন্তু আমার কেন যেন মনে হয় থাকুক না .  .  . 






ক্রমশঃ সুন্দর হয়ে ওঠা একটি মানুষ

 আমাদের কারো চোখ শঠতা করেনা ।  আমারটাও না ।  আমরা চোখ মেললেই ঝলমলে সৌন্দর্য দেখতে পাই ।  সুখ আর সৌন্দর্যের সংমিশ্রণে আমাদের জীবন হয়ে ওঠে অর্থপূর্ণ ।  প্রতিদিন সকালবেলা ঘুম থেকে উঠেই আমরা একে অপরের খোঁজ নিতে উদগ্রীব হয়ে উঠি ।  আমাদের সৌন্দর্যপিপাসু চোখ একে অপরকে দেখে তৃপ্ত হয় ।  কারো চোখ শঠতা করেনা ।  কড়ায় গন্ডায় আদায় করে নেয় বেঁচে থাকার যাবতীয় রসদ ।  আমরা ,  একদল চোখসর্বস্ব সুন্দর মানুষ ।   
 আমাদের ক্রমশঃ সুন্দর হয়ে ওঠা কোন প্রাকৃতিক দৈবঘটনা নয় ।  যেমন হঠাৎ করেই বৃষ্টির ধূর্ত পরশে সবুজ হয়ে ওঠে ,  খুশী হয়ে ওঠে ফসলের ক্ষেত আবার কিছুদিন পরেই সূর্যের প্রবল উত্তাপে কাঠের মত শক্ত আর নির্জীব আর বিষণ্ণ হয়ে ওঠে ,  সেরকম কিছু নয় ।  প্রকৃতপক্ষে ,  সুন্দর হয়ে ওঠার জন্যে নিরলস সাধনাই আমাদেরকে একটি উন্নততর প্রজাতিতে রুপান্তরিত করেছে ।  আমরা চটকদার সাজে সজ্জিত হয়ে আমাদের কর্মস্থলে যাই ।  একে অন্যের সৌন্দর্য দেখে বিস্মিত হই এবং বাহবা দেই ।  আমাদের মধ্যে প্রতিনিয়ত প্রতিযোগীতা চলে সৌন্দর্যে একে অপরকে অতিক্রম করে যাওয়ার ।  এ এক চমৎকার এবং সুস্থ প্রতিদ্বন্দীতা ।  
 আমাদের সৌন্দর্য বা সৌন্দর্যের প্রতিযোগীতা শুধু দেহের গন্ডিতেই আবদ্ধ রাখিনি আমরা ।  পশ্চিম থেকে ঝাঁ চকচকে গাড়ি ,  বা মধ্যপ্রাচ্য থেকে কারুকারযময় কার্পেট আর বর্ণিল ঝাড়বাতি ,  আমাদের সাজঘর এবং গ্যারেজকে তাৎপরযপূর্ণ করে তোলে ।  আমরা প্রতীক্ষায় থাকি কারো এরকম আনন্দদায়ী ঘটনা ঘটলে তা জানার জন্যে ।  আমাদের চোখ তৃষিত থাকে সৌন্দর্য অবলোকনের অভিপ্রায়ে ।  একে অপরের সাথে পাল্লা দিয়ে প্রতিটি ঘরই সৌন্দর্যের দীপ্তিতে উদ্ভাসিত হয়ে ওঠে ।  সেই সাথে শহরটাও ।  শহরটা অবশ্য এখনও পুর্ণাঙ্গ সুন্দর হতে পারেনি ।  তবে আমাদের চোখ শঠতা করেনা ।  সযতনে এড়িয়ে যায় যাবতীয় অসুন্দরকে ।  আমরা ,  একদল সুন্দর ,  সুখী এবং গর্বিত মানুষ । 
 তবে সেদিন একটা অনাকাঙ্খিত ঘটনা ঘটে গেল হঠাৎ করে ।  আমাদের এক প্রতিবেশিনী নিত্যদিনকার মত সাজতে গিয়ে ,  সুন্দর হতে গিয়ে ভুলবশত ভুরু কাটতে গিয়ে নিজের চোখটাই গেলে ফেলল ।  তার পরিত্রাহী এবং অসৌজন্যমূলক চিৎকারে আমরা খুব বিরক্ত হচ্ছিলাম ।  কারণ ,  আমরা সৌন্দর্যপিপাসু সম্প্রদায় এরকম কর্কশকন্ঠে মৃত্যুচিৎকার বরদাস্ত করতে পারিনা ।  সে চিৎকার করে চলে , 
 " ওরে বাবারে !  মারে !  মইরা গেলামরে !  আমারে বাঁচা তোরা " 
 " এসব কি ধরনের ভাষা !  "  উষ্মা প্রকাশ করে একজন । 
চিৎকার করতে করতে মহিলার গলা ভেঙে যায় ।  আর আমাদের মধ্যে অস্বস্তি বাড়তে থাকে ।  আমরা মোটেও অভ্যস্থ না এমন আচরণে । 
চিৎকার করতে করতে তার কন্ঠনালী বিদীর্ণ হয়ে যায় এবং সে নেতিয়ে পড়ে ।  এবার আমরা স্বস্তির শ্বাস ফেলি ।  উৎকট চিৎকারটা সহ্য করা দুরূহ হয়ে যাচ্ছিলো ।  আমরা এবার তাকে শেষবারের মত সাজাতে প্রস্তুত হই ।  বালিকা এবং তরুণীরা শৈল্পিকতা বজায় রেখে পরিমিত পরিমাণ ক্রন্দনের মাধ্যমে সুন্দরভাবে শোক প্রকাশ করে ।  বয়স্করা গম্ভীরভাবে মৃত্যুসংক্রান্ত দার্শনিক বুলি আওড়ায় এবং মৃত্যুপরবর্তী আনুষ্ঠানিকতার পরিকল্পনা করতে থাকে । 
 সেদিন বিকেলে চমৎকার একটা শেষকৃত্য অনুষ্ঠান সম্পন্ন হয় সাফল্যের সাথে ।  আমরা অনুষ্ঠানের সাথে মানানসই পোষাক পড়ে আসি এবং অনুষ্ঠান চলাকালীন সময়ে নীচুলয়ে কথা বলি ।  আমরা বাড়ি ফিরি উল্লসিত হয়ে ,  চমৎকারভাবে অনুষ্ঠানটি শেষ করতে পারার আনন্দে । 
 বাড়ি ফিরে আমরা অনুপস্থিতকালীন সময়ে জমা হওয়া ধূলোবালি ঝেড়ে ফেলি কার্পেট এবং অন্যান্য মূল্যবান আসবাব থেকে ।  কেউ কেউ ফিরতি পথে কেনা নতুন গৃহসজ্জার সামগ্রীগুলো বিন্যাস করে ।  আমাদের শহর এবং ঘরগুলো আবারও সুন্দর এবং সুখী হয়ে ওঠে । 
 আমাদের শহরে বিনোদনের কেন্দ্র হিসেবে রয়েছে একটি প্রেক্ষাগৃহ ।  আমরা কর্মক্লান্ত সপ্তাহের শেষে সেখানে  জমায়েৎ হই ।  প্রেমিক প্রেমিকারা আসে জোড় বেঁধে ।  অবশ্য সৌন্দর্যের পরমতা বিরাজ করে যে শহরে ,  সেখানেতো সবাই সবার প্রেমিক বা প্রেমিকা !  
জোড় বেঁধে পাশাপাশি বসে থাকে উঠতি বয়সী তরুণ - তরুণী ।  তারা চুমু খায় একে অপরকে । 
জোড় বেঁধে বসে থাকে চতুর ব্যবসায়ী আর তার বিদেশী বিনিয়োগকারী ।  তারা আলিঙ্গনে বাঁধে একে অপরকে । 
পাশাপাশি বসে থাকে বিগতযৌবণা প্রসাধনোচ্ছল নারী তার তরুণ বহুগামী অনুরাগীর সাথে ।  এরকম নানাবিধ সৌন্দর্যের ফুল ফোটে অন্ধকার প্রেক্ষাগৃহে । 
 আজকে নাকি একটা ভিন্নধর্মী চলচ্ছিত্র দেখানো হবে ।  পোস্টারে উল্লেখ ছিলো ।   প্রেক্ষাগৃহে প্রবেশের সময় টিকিটচেকার বেশ আগ্রহভরে জানিয়েছিলো ।  আমরা সাগ্রহে বসে থাকি অভূতপূর্ব কিছু দেখার জন্যে ।  বিজ্ঞাপনচলাকালীন সময়ে কেউ কেউ প্রসাধনকক্ষে গিয়ে তার সাজসজ্জা ঠিক করে নেয় ,  কেউ চুমু খেতেই ব্যস্ত থাকে । 
 অবশেষে শুরু হয় আমাদের সপ্তাহান্তের বিনোদনপর্ব ।  বড়পর্দার দিকে অজস্র সৌন্দর্যপিয়াসী চোখ তাকিয়ে থাকে ।  একটু পর শুরু হয় ব্যতিক্রমধর্মী সেই চলচ্চিত্রটি ।  চলচ্চিত্রটি ছিলো সম্পূর্ণ কাল্পনিক এবং নাটকীয়তায় ভরপুর ।  সেখানে হার জিরজিরে শিশু ,  চর্মরোগাক্রান্ত পুঁজ এবং পতি গন্ধময় বৃদ্ধ শরীর ,  রাস্তায় পড়ে থাকা গলাকাটা লাশ এবং ধর্ষিতা  কিশোরীদের করুণ মুখের স্থিরচিত্র দেখানো হয় প্রথমে ।  আমাদের আলো ঝলমলে সুন্দর শহরে এসবের কোন অস্তিত্ব নেই বিধায় অলৌকিক এবং অবাস্তব এসব দৃশ্যকল্প সঠিকভাবে নির্মাণের জন্যে আমরা পরিচালকের সৃজনশীলতা এবং প্রখর কল্পনাপ্রবণ মনের প্রশংসা করি ।  স্থিরচিত্র শেষে যখন চলমান নৃশংসতা দেখানো শুরু হয় ,  আমরা পরস্পরকে চুম্বন এবং দলিতমথিতকরণ থেকে বিরত হয়ে উত্তেজনায় মেরুদন্ড টানটান করে বসি ।  আমাদের চোখ শঠতা করেনা কখনও ।  এসব ভয়াবহ সহিংসতা সইয়ে নেয় খুব সহজেই ।  বিনোদনের এক নতুন ধারা ঊন্মোচিত করার জন্যে পরিচালকের পুরস্কার প্রাপ্য বলে মতামত ব্যক্ত করি ।  তবে আমাদের কেন যেন মনে হয় এসব ঘটনা আমরা আগেই কোথাও দেখেছি ,  বাস্তবে ।  কিন্তু এর পেছনে কোন গ্রহণযোগ্য যুক্তি খুঁজে না পাওয়ায় তা নাকচ করে দিই ।  প্রেক্ষাগৃহ থেকে বের হই আমরা আনন্দের অনুভূতি নিয়ে ।  কোমল হৃদয়ের কেউ কেউ বিষাদাক্রান্ত হবার অভিব্যক্তি প্রকাশ করে ,  তবে তার সঙ্গী বা সঙ্গিনীর প্রথাগত সান্তনা এবং আদরে তা সাথেসাথেই ভুলে যায় প্রথাগতভাবেই । 
 সন্ধ্যার শহরে জ্বলে ওঠে নিয়ন আলো ।  আমাদের সৌন্দর্য এবং উৎসবের প্রিয় শহর ! 
 আজ রাতে সিনেমা দেখে বাড়ি ফেরার পথে আমি ছিলাম সঙ্গিহীন ।  এ ঘটনাটা অদ্ভুৎ বটে !  আমার পাশে বসে ছিলো যে তরুণীটি ,  যার সাথে আমি ঘন্টাতিনেক আমাদের কর্মস্থলের সুন্দর সুন্দর ফাইলপত্র ,  ঊর্ধ্বতনের অপূর্ব গলা খাকারি ,  পবিত্র কাগজ ,  যা আমাদের সৌন্দর্যের যোগান দিয়ে যায় আর পরস্পরের ঘরদোরের নতুন আসবাবপত্র নিয়ে প্রেমময় আলাপ করছিলাম ।  আমি তার সৌন্দর্যে বিমোহিত হয়ে নতুন আসবাব হিসেবে তাকে ঘরে সাজিয়ে রাখার কথাও ভেবেছিলাম ।  কিন্তু সে প্রস্তাবটা দেবার পর যখন আমরা সম্মত হয়ে শততম চুম্বনটা দিতে যাই ,  চুম্বনের চুম্বক প্রাবল্যে তার একটি নকল দাঁত খসে পড়ে ।  ফলে সে কিছুদিনের জন্যে ব্রাত্য হয়ে যায় আমাদের সমাজে ।  ঘটনাটা অনুধাবন করার মত মানসিক পরিপক্বতা আমাদের দুজনেরই ছিলো বলে এখন আমি একা হাঁটছি ,  আর সে প্রাণবাজী রেখে দৌড়োচ্ছে দন্ত চিকিৎসকের দপ্তরে । 
 একা একা হাঁটতে আমার একটু বিরক্তই লাগে ।  হাঁটতে হাঁটতে আনমনা হয়ে আমি শহরের নির্জন এক প্রান্তরে এসে উপস্থিত হই ।  এখানে আগে কখনও আসিনি ।  এই এলাকাটা বড়ই মলিন আর জরাজীর্ণ ।  মোটেও সুন্দরনা ।  কৃত্রিম আলো নেই ।  মোমবাতি জ্বলছে ঘরগুলোতে ।  রাস্তায় ঘুরে বেড়ানো ,  হুল্লোড় করা মানুষগুলোও মলিন আর ভদ্রাতাজ্ঞানহীন ।  তারা উচ্চস্বরে কথা বলে ,  আর হাসে ।  আমার দিকে ঈর্ষার চোখে তাকায় ।  সৌন্দর্য দেখে অভ্যস্ত নয় তো তারা ! 
 হঠাৎ কোন এক প্রান্ত থেকে মিষ্টি সুরে এক কিশোরী গান গেয়ে ওঠে ।  এরকম অপার্থিব সুর ,  এরকম অপার্থিব সুন্দর সুর আমি আগে কখনও শুনিনি ।  আমি সুরের উৎসস্থল খুঁজতে পাগলের মত ছুটতে থাকি ।  এবড়ো থেবড়ো রাস্তায় আমি হোঁচট খাই ,  আমার জুতোর শুকতলা বিদীর্ণ হয়ে যায় ,  ছিড়ে যায় দামী পোষাক ।  এসব দেখে বিদ্রুপাত্মক মন্তব্য ছুড়ে দেয় লোকগুলো ।  উচ্চস্বরে হেসে ওঠে তারা ।  কিন্তু কোন কিছুই সেই সুরকে ছাপিয়ে যেতে পারেনা ।  সুরের টানে আমি ছুটে চলি ,  কিন্তু কথাগুলি বুঝতে পারিনা মোটেও ।  এর মর্মোদ্ধার আমাকে করতেই হবে ।  তাই আমি পাগলপারা হয়ে ছুটতেই থাকি .  .  . 
 এই শহরে যে সমুদ্র ছিলো তা আমার জানা ছিলোনা ।  আমরা আমাদের এ্যাকোরিয়ামগুলো নিয়ে বেশি ব্যস্ত ছিলাম ।  তাই সমুদ্র তৈরী করতে পারিনি ।  অথচ শহরের এ প্রান্তের দরিদ্র এবং অসুন্দর মানুষগুলো কি চমৎকার এবং বিশাল একটা সমুদ্র বানিয়ে রেখেছে !  বাতাসের কি তান্ডব এখানে !  আর কি ভীষণ গর্জন সমুদ্রের !  তবে সব কিছু ছাড়িয়ে সেই সুর ।  প্রবল বাতাসের বাধার কারণে আমি তার কাছে যেতে পারিনা ।  বাতসের ঝাপটায় বারবার উল্টে পড়ি ।  তাই আমি দূর থেকেই চিৎকার করে বলি , 
 " এই মে .  .  .  .  .  .  . য়ে এই !  গানের কথাগুলো আমাকে একটু বুঝিয়ে বলবে ?  কিচ্ছু বুঝতে পারছিনা " 
মেয়েটি আমার দিকে তাকিয়ে হাসে এবং সম্মতির মাথা নাড়ে ।  সে আমার কথা বুঝেছে ।  কিন্তু সে যখন গান থামিয়ে চিৎকার করে কিছু বলে ,  আমি কিছুই বুঝতে পারিনা ।  বাতাসের ধাক্কায় শব্দগুলো সমুদ্রে পড়ে যায় .  .  . ভেসে যায় ।  আমি দেখি চেয়ে চেয়ে শব্দগুলোকে ।  ভেসে যাচ্ছে ।  আমি পড়তে পারি ,  কিন্তু বুঝতে পারিনা অর্থগুলো ।  
 মায়া
 আবেগ
 ভালোবাসা .  .  . 
আরো কি কি যেন !  শহরের এই প্রান্তের সমুদ্রে কত কিছুইনা মিশে আছে ,  আমি ভাবি ।  নিজেকে ,  নিজেদেরকে খুব অক্ষম মনে হয় ।  আমরা একটা সমুদ্র বানাতে পারলামনা !  আমি তার দিকে তাকিয়ে আবার চিৎকার করি ।  কিন্তু তার প্রত্যুত্তর আবারও বুঝতে ব্যর্থ হই ।  অগত্যা মেয়েটি ,  বুদ্ধিমতী মেয়েটি চমৎকার উপস্থিত বুদ্ধির পরিচয় দিয়ে কাগজে কিছু একটা লিখে ,  সম্ভবত গানের কথাগুলোই ,  একটা নুড়িপাথরে বেঁধে আমার দিকে ছুড়ে দেয় ।  তারপর সুন্দর করে হেসে নাচতে নাচতে অদৃশ্য হয়ে যায় দূরে কোথাও ।  দৃষ্টিসীমার বাইরে ।  মেয়েটি ছিলো সুন্দর !  প্রেক্ষাগৃহে আমার পাশে বসা মেয়েটিও সুন্দর ছিলো ।  আমার এই হতশ্রী অবস্থাতেও কেন যেন  সৌন্দর্যের ব্যাপারে আমার প্রাক্তন দর্শনের কথা ভেবে হাস্যউদ্রেক হয় ।  আমি প্রকৃত সৌন্দর্যের দেখা পেয়ে সুখের অনুভূতি নিয়ে ফুরফুরে মনে বাড়ি ফিরি ।  
 কাগজটা খুলে দেখি ।  আমার চেনা ভাষাতেই লেখা ।  কিন্তু মানে বোঝা যায়না ।  দুর্বোধ্য ।  অপার্থিব সেই সুরটা ভাঁজতে ভাঁজতে আমি অভিধান নিয়ে বসি ।  শব্দগুলোর পাঠোদ্ধার করার চেষ্টা করি ।  আমি শব্দগুলো খুঁজে চলি ।  কিন্তু পাইনা কোনভাবেই ।  অভিধান অভিযাত্রা  এভাবে ব্যর্থ হবে !  কোথায় হারালো শব্দগুলো ?  এরকমতো হবার কথা না ।  এত দাম দিয়ে কেনা সুন্দর একটা অভিধান .  .  .  আমি আরো নিবিষ্ট মনোযোগ দিই ।  কিন্তু একসময় যে গানের সুরটা ভাঁজছিলামতাও ভুলে যাই ।  সুর ,  শব্দ সব হারিয়ে আমি মুক ও বধির হয়ে যাই ।  বড় বিপন্ন অনুভব করি ।  সেসময় উপস্থিত হয় দন্তবিড়ম্বনায় পড়া আমার সান্ধ্যপ্রেমিকা ।  সে নতুন দাঁত লাগিয়ে মহাউৎসাহে ছুটে এসেছে ।  সে এখন সুন্দর এবং উচ্ছসিত ।  আমাকে মোহিত করার উদ্দেশ্যে সে মদির হাসি দেয় ।  কিন্তু মুক ও বধির আমি কিছুই বলতে পারিনা ।  উপরন্তু তাকে আমার বিকট এবং বিভৎস লাগতে থাকে ।  আমি সৌন্দর্য খোঁজার প্রাণপন চেষ্টা করি ।  কিন্তু কিছুতেই পারিনা ।  প্রেমিকা ,  বসার ঘরের সাজসজ্জা ,  ঝাড়বাতি সবকিছুই কেন যেন ঘোলাটে হতে থাকে ।  আমি অন্ধ হয়ে যাই ।  আমার চোখ শঠতা করে বসে । 
              *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  * 
কিন্তু তাতে কি !  অন্ধকারে একা বসে থাকতে থাকতে আমি আবার স্মরণ করতে পারি সেই সুর ,  মনঃশ্চক্ষে ভাসে সেই সমুদ্দুর আর কিশোরীর মুখ । 
অসুন্দর এই আমাকে আমাদের সৌন্দর্যনগরী থেকে বহিস্কার করা হয়েছে ।  আমি এখন শহরের ওই প্রান্তে সমুদ্রের পাশে বসে দূর থেকে ভেসে আসা সেই অচেনা সুর শুনি ।  আহা !  এই তো সুখের জীবন ! 
   #  #  এই গল্পটি লেখার প্রেরণা প্রিয় সিনেমা La dolce vita ' র একটা দৃশ্য । 


                    




বিচ্ছিন্ন গ্রামাচ্ছন্নতা

  * 
আমার ইচ্ছে ছিলো দুপুরে গিয়ে কাজ সেরে সন্ধ্যার মধ্যে ফিরে আসা ।  কিন্তু ঢিমেতালে চলা এই মফঃস্বলের অফিসগুলোর কথা আর কি বলব !  বন্ধ থাকার আর দিন পেলোনা !  জমি নিবন্ধীকরণ সংক্রান্ত কাজটি পিছিয়ে যাওয়াতে এবং এই টিমটিমে আলোর নির্জীব শহরে আরো গোটা একটা দিন থাকতে হবে ভাবতেই বিরক্তি লাগছিলো ।  আমার বিরক্তি বুঝতে পারে সম্ভবত আমার সাথে রেজিস্ট্রি অফিসে আসা মনসুর কাকা ।  সে ' ই আমাকে এই জমিটির সন্ধান দিয়েছিলো যা নাকি ভবিষ্যতে বিপুল অংকে বিক্রয় করা যাবে ।  জমিজমা বিষয়ক এহেন জবরদস্ত দুঁদে লোক কিনা আমাকে এই অকারণ বিপত্তিতে ফেললো !  নিবন্ধীকরণ অফিসের সাপ্তাহিক সময়সূচি ভুল জানানোর অপরাধে সে বিস্তর হাত ঘঁসাঘঁষি ,  একটি আধা গলা খাঁকরি এবং এসব প্রস্তুতির পরে একটা মেঠো হাসি দিয়ে অবশেষে আমাকে প্রস্তাবটি দেয়ার আত্নবিশ্বাস অর্জন করে । 
 " আইজকে তো আর হলোনা ভাতিজা ,  আরেকটা দিন থাকতিই হচ্চে ।  তা আমি বলি কি এতদিন পরে হেনে আইলা ,  গিরামটা ঘুইরেই যাও ।  ভালোই লাগবেনি " 
 " তা অবশ্য যাওয়া যায় "  প্রস্তাবটা আমার মনে ধরে ।  যদিও বসুন্ধরার একখন্ড মাটিকে টাকা এবং অন্যান্য কাগজপত্রাদি দিয়ে নিজের দাস করে নেয়ার অদম্য লোভটার কথা ভুলতে পারিনা ।  তারপরেও , 
 " গিরামে গেলি পরে দেখবা কত সুন্দর হয়েচে ।  ম্যালা পাকা বাড়ি উটিচে ।  " 
পাকা বাড়ি দেখার লোভে গ্রামে যাওয়াটা নেহায়েৎ হাস্যকর বৈ কি !  কিন্তু হঠাৎ করে আমার পাকা ধানের রঙ দেখতে ইচ্ছা করে ।  সরিষার ক্ষেতের ঘ্রাণ নিতে ইচ্ছা করে ।  একটুখানি সবুজ দেখতে ইচ্ছা করে ।  এমন না যে আমি সবুজ কখনও দেখিনি ,  আমার গোপন প্রেমিকা সেদিনই তো সবুজ শাড়ী আর সবুজ টিপ পরে এসেছিলো ।  কিন্তু আমি জানি সে ঘরে গিয়ে কাপড় পাল্টাবে ,  খুলে নিবে টিপ ,  শুধু রেখে দেবে স্পর্শের ওম ।  যার রঙ একান্তই শহুরে । 
আমার হঠাৎ খুব সবুজ দেখতে ইচ্ছে করে ,  গ্রাম দেখতে ইচ্ছে করে । 
 " চলেন যাই !  " 
আমার সম্মতিতে মনসুর কাকা শশব্যস্ত হয়ে ওঠে । 
 " এ রিকশা যাবু ?  চকদুবলিয়া ।  কি কলি ?  ১৫ টেকা ?  মাইরে পুস্টারে লিহে দিবো !  দশ টাকায় গেলি চল " 
তরুণ রিকশাচালক ভাঙা রাস্তা ,  ফিরতি ক্ষ্যাপ না পাওয়ার আশঙ্কা ইত্যাদি প্রসঙ্গ তুলে ধরলে পারস্পরিক সমঝোতায় ১২ টাকা রফা হয় । 
 " গিরামে তুমার আব্বা কলু শেখের রাস্তার পাশের জমিটা কিনতি চাতিসে ।  রাস্তার পাশের জমি ।  ঘটনা বুঝতি পারতিসো ?  গিরামের সেরা জমি হবি এডা " 
আমি আব্বার দূরদর্শীতার কথা ভালোই জানি ।  এ জমিটার কথাও শুনেছিলাম ।  সবকিছু বেশ ভালোই গুছিয়ে নেয়া হচ্ছে । 
 " কিন্তু সে কি বেচতে রাজী হবে ?  এরকম পয়মন্ত একটা জমি !  " 
 " রাজী হবিনা মানি !  হতি বাইদ্য !  সোজা আঙুলে ঘি উটপেনা এতো জানা কতাই ।  আঙুলটা ব্যাকা করার নিয়ম জানা আছে ।  চিন্তা কৈরেনা !  " 
সোজা আঙুল এবং ঘি বিষয়ক তত্ত্ব আমিও অল্পবিস্তর জানি ।  তাই মৃদু হাসি দিয়ে তার কথায় সায় দেই ।  
সেসময় একটা দূর্ঘটনা ঘটে হঠাৎ ।  একটা পাখি তার বর্জ্য পদার্থগুলো নিস্কাশনের উপযুক্ত জায়গা হিসেবে আমার মাথাকে বেছে নেয় ।  তরুণ রিকশাচালক ঘাড় ঘুরিয়ে দেখে ,  হাসে ফ্যাকফ্যাক করে ,  মনসুর কাকাও হয়তোবা হাসতো বা সহমর্মিতা প্রকাশ করতো ,  কিন্তু একজন সম্ভাব্য অর্থনৈতিক উৎসের বিব্রত অবস্থায় নিম্মস্তরের একজন মানুষের সহমর্মিতা প্রকাশ না করার কারণে সে হাসি সামলিয়ে নিয়ে তাকে খুব একচোট ধমকিয়ে আমাকে সাহায্য করার প্রয়াসে ব্রতী হয় । 
 "  এ ছেমরা ,  রিকশাটা একটু থামা দিনি ।  ভাতিজা তো পুরো মাইখে মুখে গেসে ।  পানি টানি দিয়া লাগবে " 
মাঝপথে আমরা রিকশা থামাই ।  মনসুর চাচা আমার মাথায় ,  শার্টে পানি দেয় ।  মাথায় ,  গলায় পানির সুশীতল স্পর্শ পেতে পেতে আমার শহুরে শীতলতার কথা মনে পড়ে ।  নাহ ,  শীতাতপ নিয়ন্ত্রণকারী যন্ত্র বা আইসক্রিম না ।  ডিপফ্রিজ অথবা কোল্ডকফি না । 
অথবা এসব কিছুই বা কোন কিছুইনা !  আরো কি যেন বাকি থেকে যায় ।  আমি মনে করতে পারিনা কোনমতেই । 
আমাকে যখন শুস্ক এবং পরিচ্ছন্ন করে তোলা হয় ,  তখন মনসুর কাকা ,  হয়তোবা আমাকে বিমর্ষ ভেবে ভিন্ন প্রসঙ্গ তোলেন । 
 " ছোডবেলায় ইয়ারগান দিয়ে এসব পাখি কত মারিছি !  " 
বড়বেলায় আমাদের সবার অস্ত্র এবং শিকার পরিবর্তিত হয় ।  আমি ভাবি । 
আমরা গন্তব্যের কাছাকাছি এসে গেছি প্রায় । 
 " মাদারতলায় নাববেবনা ?  "  তরুণ রিকশাচালকের জিজ্ঞাসা । 
 " হয় ,  হেনেই নাবায় দে " 
কতদিন পরে গ্রামের বাড়িতে আসলাম !  কত কি ' ই না পরিবর্তন হয়েছে ।  আমাকে চিনতে পারবে কি কেউ ?  পারার অবশ্য কথা না !  না চিনতে পারলেও ক্ষতি নেই ।  আমি তো আর এখানে তাদের সাথে খোশগল্প করতে আসিনি ।  একটু আকটু প্রকৃতি চাখবো আর জমিজমাগুলোর হাল হকিকত জানবো ।  এইতো । 
 " তালি পরে তুমি ঘুইরে বেড়াও ,  আমি একটু সলিম মাস্টরের কাছে যাই ।  একঘন্টার মদ্যিই আবার টাউনে যাবো ।  নাকি কও ?  কাইলকে আবার ম্যালা কাজ " 
এক ঘন্টা সময় ,  যথেষ্ঠ ।  আমি হলুদ সাগরের মত উত্তাল সরিষা ক্ষেতের সামনে দাঁড়াই ,  আমি নাম না জানা ফুলের ছবি তুলি ,  আর চড়ে বেড়ানো গৃহপালিত প্রাণীগুলোকে উত্যক্ত করি । 
হঠাৎ আমার ছেলের কথা মনে পড়ে ।  আমরা তার জন্যে চমৎকার একটা আবাসস্থল তৈরী করেছি ।  সন্ধ্যার পরে সে ঘরে ফেরে ।  আমরা তার যত্ন নেই ।  হরলিক্স খাওয়াই ।  এবং গাদাগাদা বই ঠেসে দেই তার টেবিলে । 
এই মুহুর্তে একটি বাছুরকে গাদাগাদা আমপাতা খাওয়াচ্ছি আমি সস্নেহে ।  আনমনে বাসার কথা মনে পড়লই । 
 " আরে এ কিডা !  ফয়েজ না !  চিনতি পারিসো আমারে ?  ' 
একটা বিস্ময়বোধক এবং আন্তরিক কন্ঠে আমার প্রকৃতিবিলাসে ছেদ পড়ে । 
 " হ্যাঁ ,  আমিই ।  কেমন আছেন ?  " 
 " তুমি মোনে অয় আমারে চিনবের পারোনি ।  আরে আমি তুমার জামাল কাকা ।  ছোটবেলায় তুমাক কত সুপার বিস্কুট খাওয়ায়েসি ,  ভুইলে গেসো সব ?  " 
এবার মনে পড়ে আমার । 
 " তো ,  কাকা ,  খবর টবর কি ?  সব ভালো " 
 " ভালো খারাপ পরে বুঝা যাবেনি ।  আগে আসোতো আমার বাড়িত ।  তুমাক দেখলে তুমার চাচী কত খুশী হবেনে !  " 
আমি বুঝিনা বিশ বছর পরে আসা প্রায় অনাত্মীয় হয়ে যাওয়া এবং কোনরকম স্বার্থ সংশ্লিষ্টতা না থাকা একজনের আগমনে এত আনন্দিত হবার কি থাকতে পারে ! 
চাচী আমার জন্যে সুস্বাদু গ্রাম্য পিঠা বানিয়ে দেয় ।  খেতে খেতে আমাদের অনেক কথা হয় ।  তার মারফৎ জানতে পারি যে গ্রামের একটি বিশেষ এলাকায় প্রায়ই একজন বিশিষ্ট জ্বীন তসরিফ রাখেন !  সাঁঝ হয়ে এসেছে ।  এসময় এসব গালগল্প শুনতে নেহায়েত মন্দ লাগেনা কিন্তু ।  তবে আমার যাবার সময়ও হয়ে এলো ।  কিন্তু মনসুর কাকা আসছেনা কেন ?  আমি জামাল কাকার সাথে বের হয়ে আসার সময় চাচীর চোখে জল চিকচিক করতে দেখি । 
 " আবার আইসে বাজান ।  আগের থে জানা থাকলি কত সমাদর কইরতে পারতাম ।  তা তো আর হলোনা " 
 " আসপোনি চাচী ।  সময় যুযোগ পালেই চইলে আসপো " 
এ ভাষাটা সহজ ।  আমার রপ্ত করতে খুব একটু অসুবিধে হয়না । 
 " এ ভাষাটা সহজ "  আমি জামাল কাকাকে বলি । 
 " কি কইলে ?  " 
 " না ,  বলছিলাম কি ,  একটু সলিম মাস্টারের বাসায় খোঁজ লাগানতো ।  মনসুর কাকার আসার কথা এতক্ষণে ,  এখনও আসছেনা " 
 " তা আমি এখনি পাঠাচ্ছি ।  কোন চিন্তা কৈরেনা " 
অবশ্য মনসুর কাকা আসলেই বা কি !  এখানে তার বেঁধে দেওয়া সময় পর্যন্তই থাকতে হবে এমন কোন কথা নেই ।  আমার ভালো লাগছে গ্রাম ।  আরো কিছু কাকা ,  ফুফু ,  চাচীদের সাথে দেখা হয়ে গেল ।  তারা কোন অলৌকিক স্মৃতিবলে প্রথম দেখাতেই আমাকে চিনে ফেলে সবাই । 
 মনসুর কাকার খোঁজ পাওয়া যায়না ।  আমি গ্রামের আনাচে কানাচে ঘুরে বেড়াই ।  কুদ্দুস কাকার চায়ের দোকানে বসি ।  এই বৃদ্ধ লোকটিকে মনে আছে আমার ।  ছোটবেলায় গ্রামে আসলে সে আমাকে বিনামূল্যে একধরণের সস্তা ছোট্ট গোল বিস্কুট খেতে দিতো ,  যা আমার কাছে অমৃতসমান মনে হত ।  প্রাথমিক উচ্ছসিত ভাববিনিময় শেষে তার সাথে আমার বেশ গল্প জমে যায় ।  সেও ইনিয়ে বিনিয়ে সে ' ই জ্বীনের কথাই বলে ।  গ্রামে মনে হয় দর্শনীয় বস্তু তেমন নেই আর । 
 " কাকা চলেন জ্বীন দেইখে আসি "  আমি চায়ের কাপে তৃপ্তির চুমুক দিয়ে ফূর্তির ভঙ্গিমায় বলি । 
 " ওরে বাবা না রে না !  এই জ্বীন দেখতি গেলে তুমাক আর শহরে ফেরা লাগবিনানে ।  ফিট খাইয়ে পইরে যাবা ।  মারাও যাতি পারো " 
 হঠাৎ করে একটা হৈ হৈ রৈ রৈ শব্দ ভেসে আসে ।  মানুষের চিৎকার ।  কেউ একজন মারা গেছে বা আহত হয়েছে ভীষণ ।  গ্রামের পরিবেশ হয়তোবা আমাকে তরল করে দিয়েছে ।  তাই আমি ছুটে যাই ।  শহর হলে কক্ষণও ভ্রুক্ষেপ করতামনা ।  আমার সামনে কত পকেটমারের চোখ উপড়ে ফেলা হল ,  পাশের ফ্ল্যাটের অধিবাসীরা ডাকাতের আক্রমণে ভীত হয়ে চিৎকার করল ,  রিকশাওলাকে ধরে পেটানো হল ,  কিছুই মনে হয়নি । 
 *  * 
ভীড়ের কাছাকাছি এসে আমি দেখতে পাই মনসুর কাকাকে ।  আমি তার সামনে এগিয়ে আসি । 
 " কিভাবে হল কাকা ?  "  তার দেহ রক্তাক্ত । 
 " সলিম মাস্টারের লোক আমাক ছুড়ি মারিছে " 
 " কেন তার ফসলী জমি কেড়ে নয়ার কূটকৌশল করেছিলেন বলে ?  " 
 " এসব কি কচ্ছ ভাতিজা ?  কূটকৌশল করব কিজন্যি ।  আমি তো .  .  .  .  .  .  .  .  .  .  " 
আমি মনসুর কাকাকে ছেড়ে চলে আসি ।  দূর থেকে তার আর্তনাদ শোনা যায় ।  আমি গ্রাম দেখতে বেড়ুই ।  এখনও অনেক দেখার বাকি । 
চারিপাশে ছড়িয়ে ছিটিয়ে থাকা আমার স্নেহশীলা ফুফু - চাচী ,  রসিক চায়ের দোকানদার ,  শ্রদ্ধেয় কাকা - মামা ,  সবার সাথে খুনসুটি করি ।  
 *  *  * 
শুধু মনসুর কাকার সাথে দেখা হয়ে গেলে এড়িয়ে যাই ।  তার ক্ষত তেমন মারাত্নক কিছুনা ।  সে আমাকে দেখলেই সম্ভাবনাময় নতুন জমির কথা বয়ান করে ।  আমি দৌড়ে পালাই ।  মনসুর কাকার ক্ষত সেরে গেছে ।  সেও দৌড়োয় আমার পেছন পেছন ।  রাত গভীর হতে থাকে ।  শুনশান নীরবতা ।  এর মধ্যে এক ভয়াল এবং প্রতিদ্বন্দ্বীতাপূর্ণ দৌড়ের প্রতিযোগীতা চলছে ।  আমি প্রাণপনে দৌড়োই ।  আমাকে জিততেই হবে । 
সেই উদ্দীষ্ট এলাকায় আমরা পৌঁছোই অবশেষে ।  যেখানে নাকি জ্বীন দেখা যায় ।  আমরা সাফল্যের সাথে একটা দশহাত লম্বা আলখাল্লা পরা জ্বীন দেখতে পাই ,  এবং থমকে দাঁড়াই । 
জ্বীনটা আমাদের তিনটে ইচ্ছে পূর্ণ করতে সক্ষম বলে জানায় ,  কিন্তু যেকোন একজনের ।  মনসুর কাকা এবার বেশ খুশী হয় ।  সে জমি - জমা এবং টাকা পয়সা সংক্রান্ত তিনটে ইচ্ছের কথা জানায় ।  কিন্তু এতে আমার ভীষণ রাগ হয় ।  আমি তার পশ্চাদ্দেশে কষে একটা লাত্থি মেরে অনেক দূরে পাঠিয়ে দেই ।  এরমধ্যে আবার জামাল কাকা ,  এবং আরো অন্যান্য চাচা - ফুফুরা এসে উপস্থিত হয়েছে এখানে ।  দীর্ঘক্ষণ আমার দেখা না পেয়ে উদ্বীগ্ন তারা । 
 " জ্বীন দেখতে এসেছি "  আমি গর্বিত হাসি হেসে বলি । 
 " আপনারা কেউ দেখতে পাচ্ছেন না " 
তারা মাথা নেড়ে অসম্মতি জানায় ।  কেউ একজন বলে , 
 " জ্বীন তো সবসময় দেহা যায়না বাবা ,  আর এত মানুষের মইদ্যে জ্বীন আসপেনানে " 
কিন্তু আমি যে পরিস্কার দেখতে পাচ্ছি !  ইচ্ছাপূরণ জ্বীন । 
 " আপনাদের কারও কাছে শিশি বা বোতল আছে ?  "  আমি চিৎকার করে বলি । 
একজন একটা আতরের শিশি এগিয়ে দেয় । 
আমি জ্বীনটির কাছে গিয়ে বলি , 
 " চলবে এতে ?  " 
জ্বীন ,  অথবা আলাদীনের দৈত্য ,  যা হোকনা কেন সে নির্দ্বিধায় ঢুকে যায় । 
 " কতদিন কারও ইচ্ছাপূরণ করিনা !  "  সে আবেগাপ্লুত কন্ঠে বলে । 
 " কতদিন কোন ইচ্ছা করিনা !  "  আমিও আবেগ প্রকাশ করি । 
 " কার লগে কতা কতিছো ভাইস্তে ?  "  জামাল চাচা জিজ্ঞেস করে । 
জামাল চাচা বা চাচী ,  দোকানদার কুদ্দুস কাকা ,  রাখাল শামসু মিয়া কেউ দেখতে পারেনা ।  আমি জ্বীনের কাছে প্রথম ইচ্ছাটা করি ,   " জমির দলিল ,  দস্তাবেজ এগুলো সব পুড়িয়ে ফেলো " 
কড়িৎকর্মা দৈত্য বা জ্বীন তৎক্ষণাৎ তা সম্পন্ন করে ।  দূর থেকে মনসুর কাকার বিকট আর্তনাদ শোনা যায় ।  আগুনের লেলিহান শিখা জ্বলে ওঠে ।  সেই আগুনে অগ্নিগ্রস্থ কীটের মত মনসুর কাকা ঝাঁপ দেয় দলিলগুলো শেষ রক্ষা করার জন্যে ।  কিন্তু কোন লাভ হয়না ।  সে পুড়ে মরে । 
হঠাৎ আমার কি মনে হল ,  আমিও সেই অগ্নিকুন্ডের অভিমুখে প্রাণপন দৌড়ুতে লাগলাম ।  আমি ঝাঁপ দিলাম সেখানে ।  ফেলে দিলাম শিশিভূতকে ।  অতঃপর একটি আরামদায়ক ,  উষ্ণ ,  এবং ওম জাগানো আগ্নেয় পরিবেশে দেখা হল আমার সাথে মনসুর কাকার ।  সে ভালোই আছে ।  একটা জাল দলিল বানাতে ব্যস্ত এখন । 
 " তাহলে কাকা ,  কালকে সকালের মধ্যেই রেজিস্ট্রি অফিসে যাচ্ছি ?  ঢাকায় ফেরা দরকার দ্রুত ,  অনেক কাজ জমে আছে " 
ফেরা দরকার দ্রুত ,  এই অনুধাবনের জন্যে আমি নিজেকেই নিজে বাহবা দিই ! 
                            
                    




একটা ছোট্ট পরী অথবা প্রজাপতি আর একটা আমরা

 অনেকদিন পরে আমরা আজ একসাথে হলাম ।  আমাদের রক্তসম্পর্কীয় এক অনুজের জন্মদিবসে রঙচঙে সব উপহার নিয়ে চমৎকার একটা সন্ধ্যা কাটানোর প্রত্যাশায় ।  সেই কবে আমরা এক হয়েছিলাম ,  মনেই নেই ।  পুরোনো হৃদ্যতার জীর্ণ কাপড়ে সেলাই করার উদ্দেশ্যে আমরা দেশের বিভিন্ন প্রান্ত থেকে ,  মহল্লার আশপাশের বাড়ি থেকে ,  পশ্চিমের দূর দেশ উড়ালপথে অথবা আরও আরও অনেক দূর থেকে এসেছি আজ ।  আমরা কেউ কাউকে তারবার্তা বা তড়িৎবার্তা পাঠাইনি ।  আমাদের শিরা - উপশিরা ,  ধমনী থেকে রক্তের এক ভীষণ জলোচ্ছাস ভাসিয়ে নিয়ে এসেছিলো সবাইকে ,  নিউরনের আনাচে কানাচে চঞ্চল সংকেত টের পাচ্ছিলো যেন সবাই । আমাদের পারস্পরিক সম্ভাষণ ছিলো আবেগময় ,  স্মৃতিবিজড়িত এবং আন্তরিক ।  আমরা আমাদের ছটফটে ছোট্ট অনুজের খুশী দেখে দৈনন্দিন কৃশ ক্লিশতা ভুলে গিয়েছিলাম ।  " তোমরা সবাই আসবে আমি ভাবতেও পারিনি !  " বলল ছোট্ট লাল টুকটুকে ।  " বিশেষ করে বাসার সামনে যখন বিমানটা নামল আমি তো ভয়ই পেয়ে গিয়েছিলাম প্রচন্ড শব্দে !  "  " তোমার জন্যে সব কাজ ফেলে এসেছি ছোট্টমণি !  ভাবতে খারাপ লাগছে যে কিছুক্ষণ পর আবার ফিরে যেতে হবে সেই মন খারাপ করা শীতল দেশে " ম্লানমুখে বলল দূর পশ্চিমের এক দেশ থেকে উৎসবে সামিল হওয়া আমাদের আত্নীয়টি ।  শুনে আমাদেরও মন কেমন কেমন করতে লাগলো ।  " আমার কথা কিছু বললেনা ?  আমি সেই কত্তদূরের নদী অধ্যুষিত এলাকা থেকে পাড়ি দিয়ে এলাম এখানে ।  তোমার বাড়ির পাশের ডোবাটায় যখন আমার নৌকোটি ভেরালাম ,  একটুও চমকাওনি ছোট্ট প্রজাপতি ?  " আদুরে আর আহলাদ ভরা কন্ঠে সুধোয় একজন । প্রজাপতি আর কি বলবে !  সে এখন উড়ে বেড়াতে ব্যস্ত ।  তার বর্ণীল ডানায় আমরা রঙ এর নামতা পড়ি ,  ভুলে যাই ভড়ং এর রোজনামচা ।  উজ্জ্বল এবং উচ্ছল হয়ে ওঠে মুহূর্তগুলো ।  আমাকে অবশ্য ওদের মত অত দূর থেকে আসতে হয়নি এখানে ।  আমার নিবাস আশেপাশে বলেই যোগাযোগ ব্যবস্থাটা মোটেও ঝঞ্ঝাটের নয় ।  হাঁটাপথ ।  আমি পথ ভুলে গিয়েছিলাম অবশ্য .  .  .  . কতদিনের বিরতি না !  তবে একে ওকে জিজ্ঞেস কে সহজেই চিনে নিয়েছিলাম সেই বাড়িটা । তবে তা ছিলো তালাবদ্ধ ।  অনেকক্ষণ লৌহনির্মিত সুরক্ষিত দরজাটা ধাক্কানোর পরেও কেউ খুলছিলোনা ।  আমি ওপরে তাকিয়ে দেখেছিলাম বারান্দায় প্রজাপতির ছটফটানি ।  আমার হাতের উপহারভর্তি থলে দেখে সে ব্যগ্র হয়ে উঠেছিলো খুব ।  কিন্তু কেউ চাবি খুঁজে পাচ্ছিলোনা ।  অবশেষে আমি জানালার কার্নিশ ,  জলের পাইপ এবঙ আরো বিবিধ বস্তুকে অবলম্বন করে ওপরে উঠে আসি । এখন আমি উপভোগ করছি উৎসবের চমৎকার মুহূর্তগুলো । সুসজ্জিত এবং ঝলমলে মুখগুলোর মাঝে একজনকে বড় বেমানান লাগে ।  হঠাৎ করে অনাহুত এক আগন্তুককে আমরা দেখতে পাই ।  অস্তিত্ব অস্থিসজ্জিত ।  তার শরীরে কোন পোষাক নেই ,  নেই মাংস ,  নেই শিরা - উপশিরা ।  সে খুব সংকুচিতভাবে আমাদের মাঝে আসে ,  " ছোট্ট পরী ,  আমি তোমার জন্যে কিছু নিয়ে আসতে পারিনি ।  আর থাকতেও পারবোনা বেশিক্ষণ ।  শুধু তোমাকে একবার দেখতে ,  আর জন্মদিনের শুভেচ্ছা জানাতে এসেছি .  .  .  " ছোট্ট পরী সংশয় মাখা চোখে তাকিয়ে থাকে এই অদ্ভুত বিসদৃশ্য আগন্তুকের দিকে ।  কিন্তু আমাদের মোটেও ভুল হয়না তাকে চিনতে ।  আমরা ছোট্ট পরীর সাথে তাকে পরিচিত করিয়ে দিতে উদ্যোগী হই ,  কিন্তু সে নিমিষেই মিলিয়ে যায় কোথায় ! যেন সে কোথাও ছিলোনা কোনদিন । ও কি আর ফিরে আসবে কখনও ?  আমাদের মনে পড়ে সেই বর্ষারাতের কথা ।  একটা হাসপাতাল ,  কিছু চিকিৎসক ,  সেবিকা ,  ঔষুধপত্র আর কিছু ভেজাচোখের কথা । আমরা বিষণ্ণ হয়ে উঠি ।  কিন্তু আজ এখানে যাবতীয় বিষণ্ণতা এবং নিস্তব্ধতার ছুটি ।  এক মুহূর্তের ধূসর স্তব্ধতায় লীন হয়ে যাওয়ার আগেই আমাদের চোখে পড়ে ছোট্ট পরীর অভিমানে ফুলে ওঠা গাল আর সজল চোখ ।  একটুও অবহেলা আর অমনোযোগ সইতে রাজী না সে আজকের এই সন্ধ্যায় । আমাদের উপহার প্রদান এবং উৎসব উপলক্ষ্যে তৈরী করা সুস্বাদু সব খাদ্য গলাধঃকরণের শেষ হলে অনুষ্ঠানটিকে আরো আকর্ষণীয় করে তোলার জন্যে কি করা যায় সে পরিকল্পনা করতে থাকি । ছোট্ট পরী প্রস্তাব দেয় মজার মজার ঘরোয়া সব খেলায় অংশগ্রহণ করার ।  "   " নাম - দেশ - ফুল - ফল "  খেলবা ?  "  উৎসাহী কন্ঠ তার । আমরা সবাই হাসি শিশুতোষ এ খেলার কথা ভেবে ।  কেউ কেউ আপত্তিও করে ।  " নাম !  "  আমি যে সবার নাম ভুলে গেছি !  "  " দেশ !  আমি যে দেশ হারিয়ে ফেলেছি !  " সুতরাং প্রস্তাবটি সর্বসম্মত না হওয়ায় আমরা তা নাকচ করে দিই । এরপরে ছোট্ট পরী বলে চোর - ডাকাত - পুলিশ খেলার কথা । কিন্তু এতে আরো প্রবল আপত্তি তোলে সবাই ।  আমিও এ খেলার ঘোর বিরোধী ।  আমাদের ছোট্ট পরী বা প্রজাপতিটি কষ্ট পেতে পারে জনেও বলেই ফেলি ,  " আমাদের স্মৃতিগুলি চুরি হয়ে গেছে ,  আমাদের সময় ডাকাতে নিয়ে গেছে ।  আর এসব নিয়ে ঘাঁটাঘাঁটি করতে গিয়ে যদি অনুভূতিখেকো পুলিশের দল এসে আমাদের পাকড়ে নিয়ে যায় ,  তখন কি হবে !  " ছোট্ট পরী কাউকে হারাতে চায়না ,  যেমনটি আমরা হারিয়ে ফেলেছি সবকিছু বা অনেকিছুই ।  তাই সে কিছু বুঝে বা না বুঝেই আমার কথা মেনে নেয় । এবার সে লুকোচুরি খেলতে চায় ।  আমরা আর না করিনা ।  কিছু একটা খেলতে হবে বলেই ,  কারণ সময় প্রায় শেষ হয়ে এসেছে ।  আমাদের সময়ের মজুত তো আর অঢেল নয় ! খেলাটিকে প্রাণবন্ত এবং উত্তেজনাপূর্ণ করে তুলতে সব বাতি নিভিয়ে দেয়া হয় ।  আমরা সবাই লুকোই পুরোনো সিন্দুক ,  বুকশেলফ ,  ওয়ার্ডরোবে অথবা বিছানার তলে । ছোট্ট পরী অন্ধকার ভয় পায় খুব ।  কিন্তু এখন সে মোটেও ভয় পাচ্ছেনা ।  আমরা সবাই আছিনা তার সাথে !  সে ছুটোছুটি করে বেড়ায় মনের আনন্দে ।  আমি বিছানার তলায় লুকিয়ে এসব মনশ্চক্ষে দেখে তৃপ্তি পাই ।  আমাদের প্রিয় টুকটুকি ! কিন্তু কিছুক্ষণ পরে সে খানিক দিশেহারা আর উদভ্রান্ত হয়ে ওঠে ।  কাউকে খুঁজে পায়না সে ।  কেউ কোন সারাশব্দ করেনা ।  অন্ধকারে প্রস্ফুটিত হতে থাকে ভয়ের শরীর ।  ছোট্ট পরী ভয় পায় ।  সে চিৎকার করে ওঠে ।  " এই তোমরা কোথায় !  বেরিয়ে এসো !  এ খেলা আর ভালো লাগছেনা আমার ! কিন্তু কেউ কোন শব্দ করেনা ।  " এই আমি ভয় পাচ্ছি কিন্তু !  "  কাঁদোকাঁদো কন্ঠস্বর তার ।  আমার মায়া লাগে খুব ।  আমি উঠে গিয়ে বাতি জ্বালিয়ে দিই । কিন্তু আলোটা বড্ড ম্রিয়মাণ লাগে ।  এতক্ষণের ঝলমলে আলো ,  রাংতায় মোড়া উপহার ,  রঙচঙে বেলুন ,  আর মানুষগুলো .  .  .  .  সব উধাও ! আমি হঠাৎ খেয়াল করি যে ,  আমি কোন সুসজ্জিত ড্রয়িংরুমে না ,  বরং সিঁড়িঘরের তালাবদ্ধ দরজার সামনে দাঁড়ানো ।  আমি কলবেল টিপি ।  বাসার রক্ষণাবেক্ষণকারী দরজা খুলে দেয় ।  আমি সিঁড়ি বেয়ে উপরে উঠি ।  " হ্যাপি বার্থ ডে টু ইউ জুহানা !  "  আমি তাকে শুভেচ্ছা জানাই ।  " থ্যাংকিউ "  রিনরিনে কন্ঠটা বড় নিস্প্রভ শোনায় ।  " আর কেউ আসবেনা ?  "  সে জানতে চায় ব্যাকূল কন্ঠে ।  " আর কেউ কি আসেনি !  "  আমার কন্ঠে বিস্ময় প্রকাশ পায় । যদিও জানি যে বিস্মিত হবার কোন কারণ নেই । কোন মানে নেই । 






ক্রুয়েল এপ্রিল এবং স্বর্গের শিশুরা


 সনির মন মেজাজ আজকে বেশ ভালো ।  মাসের শুরুতেই স্যালারি পেয়ে গেছে ।  সাধারণত দশ তারিখের আগে স্যালারি দেয়া হয় না ।  তাই যখন একাউন্টেন্ট  দেলোয়ার সাহেব তার ডেস্কে  এসে বললো  " যাওয়ার সময় স্যালারিটা নিয়ে যায়েন "  তখন সে খানিকটা বিস্মিতই হয়েছিলো ।  বিস্ময়ভাব কাটার পরে বেতন পকেটস্থ করে অফিস থেকে বের হয়ে সে তার ফুলে ওঠা মানিব্যাগটাকে আলতোভাবে আদর করতে লাগলো ।  সুন্দরী ন্যাকাবোকা মেয়েরা যেমন বিড়ালের সাথে আদিখ্যেতা করে ,  অনেকটা সেইরকম ব্যাপার ।  দিনটা আজকে চমৎকার তার জন্যে ।  বেতন তো পেলোই মাসের শুরুতে ,  তাও আবার বৃহস্পতিবারে ।  আগামী দুইদিন ছুটি ।  টাকা এবং সময়ের এমন মধুর অন্তরঙ্গতা বিরল ।  তবে টাকা পেলেই মৌজমাস্তি করে উড়িয়ে দেওয়ার মত ছেলে সে না ।  বড়জোর আজ সে অন্য দিনের মত কাওরানবাজারের সিগন্যাল থেকে বাসায় ফিরতে অধীর মানুষদের ভীড়ে মিশে গিয়ে ,  দৌড়ঝাঁপ এবং বল প্রয়োগ করে ভীড়ে টইটম্বুর বাসগুলোতে ওঠার সংগ্রামে না নেমে একটা ট্যাক্সি ক্যাব অথবা সিএনজিতে করে বাসায় ফিরবে ।  সান্ধ্যকালীন স্ন্যাকস খাবে ভালো কোন রেস্টুরেন্টে ।  এই তো !  অপচয় করাটা তার একদম পছন্দ না ,  তবে সে কৃপণও না ।  ট্যাক্সিতে ওঠার পর সে সেপ্টেম্বর মাসের কর্মপন্থা ঠিক করে ফেলে ।  কিছু ধার দেনা আছে ।  ওসব মিটিয়ে ফেলতে হবে ।  তার ছোটবোনের জন্মদিন এই মাসে ।  কিছু একটা কিনে দিতে হবে তাকে ।  তারপর মোবাইল ফোন সারা ,  ল্যাপটপটা সার্ভিসিংয়ে নিয়ে যাওয়া ।  আর কী ?  কিছু বাদ পড়লো ?  ওহ ,  হ্যাঁ চুল কাটাতে হবে ।  সে সাধারণত পাড়ার সস্তা সেলুনেই চুল কাটায় ।  কিন্তু আজ যে তার শুভদিন !  সাপ্তাহিক কর্মদিবসের শেষ দিনে বেতন পাওয়ায় খানিকটা বিলাসিতা তো করাই যায় ,  না কি !  তাই সে ঠিক করলো বড় রাস্তার মোড়ে যে সেলুনটা হয়েছে সেখান থেকেই চুল কাটাবে ।  সেলুনটা বাইরে থেকে দেখতে বেশ মনোহর ।  ভেতরে অবশ্য যাওয়া হয় নি তার ।  দেখে নেবে আজ ।  ওসব বড়লোকি সেলুনে নাকি চুল কাটা ছাড়াও মেহেদী লাগানো ,  ফেসওয়াশ আরো কী সব হাবিজাবি করে ।  আজ না হয় কিছুটা অভিজ্ঞতা নিয়েই নেবে সে ।  সনির মনটা আজ বড় ভালো ।  সে তার মানিব্যাগটাকে ধনী কন্যাদের আদুরে বিড়ালের মত আদর করতে থাকে । সেলুনটার নাম রেক্স ।  অবশ্য এটাকে সেলুন না বলে জেন্টস পার্লার বলাটাই প্রচলিত ।  সুসজ্জিত সেলুনটার ভেতরে ঢুকে সনি মুগ্ধ হয়ে গেলো ।  চমৎকার সাজিয়েছে ।  সুকেশী সেলিব্রেটিদের পোস্টার ,  দেয়ালের নীল রঙ ,  আর স্নিগ্ধ লাল আলোয় বেশ একটা অপরূপ পরিবেশ ।  আর তাদের সরঞ্জমাদীও দেখার মত ।  এর আগে সনি যেসব সেলুনে চুল কেটেছিলো সেখানে ক্ষুর আর কাঁচি ছাড়া আর কিছুই ছিলো না ।  আর এখানে কত কিছু !  সনির মুগ্ধতা বেড়েই চলে ।  ভাবনায় ছেদ পড়লো একজন কেশবিন্যাসীকারীর প্রশ্নে ।  = বস কি চুল কাটবেন ?   = হ্যাঁ ।   = এখানে বসুন ।  চেয়ারটা বেশ আরামদায়ক ।  সনি বেশ জাঁকিয়ে বসে সেখানে ।   = চুল কি  রাউন্ড ,  স্কয়ার ,  ক্রু কাট ,  রাহুল কাট .  .  . চুলের এতশত কাটিংয়ের ব্যাপারে সনি অবগত ছিলো না ।  সেটা আবার এদের সামনে বলাটাও অস্বস্তিকর ।  তাকে নির্ঘাৎ একটা ক্ষ্যাত হিসেবে ঠাউরে নেবে সে ।  তাই সনি তার জ্ঞাতসার থেকে অনেক কষ্টে একটি নাম উল্লেখ করে ।  = আর্মি কাট দেন ।  = ঠিক আছে বস ।  তার চুলে দক্ষ হাতে ট্রিমার চালায় নাপিত ।  অনেকদিন চুল কাটা হয় না সনির ।  প্রায় ছয় মাস তো হবেই !  চুল কাটা শেষ হতে বেশ সময় লাগবে ।  এই ফাঁকে একটু ঘুমিয়ে নেয়া যায় কি ?  সকাল আটটায় বের হয়েছে সে ,  এখন বাজে সন্ধ্যে সাতটা ।  ক্লান্তি তো কিছুটা গ্রাস করবেই ।  তবে এই প্রয়াস অকালেই চলে গেলো সেলফোনের আওয়াজে ।   = একটা কল ধরে নিই ?  = ওকে বস ।  মা ফোন করেছেন ।   = কী রে সনি ,  কোথায় তুই ?  এত দেরি হচ্ছে কেনো ?   = আমি চুল কাটাতে এসেছি মা ।  তাই দেরি হচ্ছে ।   = আচ্ছা ।  বেশি দেরি করিস না আবার ।  তোর বাবা চিন্তা করবে ।  হাইপারটেনশনের রোগী তো .  .  .  = আমি দেরি করবো না মা ।  চুল কাটা শেষ হলেই ঘরে ফিরে যাবো ।  কথা শেষ হবার পর যখন চুল কাটা পুনরারম্ভ করতে যাবে ঠিক সেই সময়ে কারেন্ট চলে গেলো ।  সনি ভেবেছিলো এত জমকালো সেলুন যখন তাদের নিশ্চয়ই ব্যাক আপ থাকবে ।  কিন্তু কই !   = আপনাদের এখানে কারেন্টের ব্যাক আপ নেই ? বিরক্তির স্বরে সুধালো সে ।   = স্যরি বস ।  ছিলো ,  কিন্তু গত দুই দিন ধরে সমস্যা করছে ।  দ্রুতই সমস্যার সমাধান হবে আশা করি ।   = ধুর !  কবে না কবে ঠিক করবেন আমি তার জন্যে বসে থাকবো না কি !  চুলও তো অর্ধেক কেটে রেখেছেন ।  এই অবস্থায় বাইরে যাওয়াও তো সম্ভব না ।  কারেন্ট তো মনে হয় এক ঘন্টার আগে আসবে না ।  কী এক মুসিবৎ ! স্পষ্ট অসন্তোষ প্রকাশ পায় সনির কণ্ঠে ।   = স্যরি বস ।  সনি কী করবে ভেবে না পেয়ে বিরক্তি আর একঘেয়েমি কাটাতে নরসুন্দরের সাথে সাথে কথা বলার সিদ্ধান্ত নেয় ।   = নাম কী আপনার ?   = আমাকে বলছেন বস ?  আমার নাম সনি । বাহ !  দারুণ মিল তো !  মজা পায় সনি ।  তার বিরক্তির ভাব কেটে যায় ।  তার  ' মিতা ' র সাথে কথা বলতে উৎসুক হয় ।  = দেশের বাড়ি কোথায় ?  = পাবনা ।  আরে !  এরকম হতচ্ছাড়া কাকতালও হয় না কি !  সনির দেশের বাড়িও পাবনা ।  একে তো দেশী ভাই ,  তার ওপর আবার নামের মিল ।  সনি আরো কিছু আলাপ করতে চাইছিলো ,  কিন্তু সেই সময়ে আবার ফোন বেজে উঠলো ।  মা ।  = কী রে এত দেরি হচ্ছে কেন ?  তাড়াতাড়ি আয় !   = আর বলো না মা ,  লোডশেডিং চলছে ।  তাই চুল কাটা বন্ধ ।  এই অবস্থায় তো বের হওয়াও মুশকিল ।   = তোর বাবার শরীরটা ভালো না ।  প্রেসার মেপে দেখেছি ১৩০ / ৯০ ।  = আরে এই বয়সে প্রেসার একটু বাড়তিই থাকে ।  এটা কোন ব্যাপার না ।  তুমি উতলা হয়ো না তো !  কথা বলা শেষ করে সনি আবার তার নাপিত মিতার সাথে কথা বলার প্রয়াস নেয় ।   = তো ,  কী অবস্থা !  এই ব্যবসা কতদিন ধরে চালাচ্ছেন ?  সে কিছুটা অন্যমনষ্ক ছিলো ।  খেয়াল করে নি হয়তো কথাটা ।  তাই কোন প্রত্যুত্তর আসে না ।  সেলুনটা কেমন যেন ফাঁকা ফাঁকা লাগছে ।  মোমবাতির ক্ষীণ আলোয় কষ্টার্জিত দৃষ্টি প্রক্ষেপন করে সনি দেখে সেলুনে আর কোন খদ্দের নেই ।  তারা হয়তো চা সিগারেট পান করতে বাহিরে গেছে ।  সনির এসব নেশা নেই ।  তাই সে সেলুনের আরামদায়ক চেয়ারে বসে থাকাটাই সমীচীন মনে করে ।  চারজন নাপিত চার জায়গায় বসে আছে নিশ্চুপ ।  বড়ই বিরস এবং কাঠখোট্টা এখানকার নরসুন্দরেরা ।  সনির মনে হয় এখানে আসার সিদ্ধান্তটাই ভুল হয়েছে ।  কতক্ষণ হলো কারেন্ট গেছে ?  দশ পনেরো মিনিটের বেশি হবে না ।  কিন্তু মনে হচ্ছে যেন কয়েক ঘন্টা পার হয়ে গেছে ।  এভাবে আর কতক্ষণ বসে থাকা যায় !  সনি উঠে দাঁড়ালো বাইরে যাবার জন্যে ।   = বসুন স্যার ,  কোথায় যাচ্ছেন ?   অনেকটা তেড়ে এসে চারজন নাপিত তাকে বসিয়ে দিলো চেয়ারে ।  তাদের এমন ভদ্রতাবৃত রুঢ় আচরণে অবাক হয়ে গেলো সনি ।  রেগে গেলো সে ।  = গায়ে হাত দিচ্ছেন কেন ?  এসব কী ধরণের ব্যবহার !  = স্যরি স্যার ।  আমাদের কিছু করার নেই ।  নিয়ম মেনে চলতে হবে ।  নিয়মের বাইরে আপনাকে যেতে দেয়া হবে না ।  = কিসের নিয়ম !  এসব কী বলছেন আপনারা ?  আমি এখানে চুল কাটাতে এসেছি ।  আপনাদের এসব ফালতু নিয়ম পালন করতে আমি বাধ্য নই ।   = আপনার ফোন বাজছে স্যার ।  কথা বলা শেষ করুন তারপর আপনাকে বুঝিয়ে বলবো আমাদের ব্যাপারগুলো ।   = যত্তসব ! গজগজ করতে করতে ফোন ধরে সে ।  = হ্যালো ,  মা ।  বলো ।  = তোর বাবার শরীরটা খুব একটু ভালো যাচ্ছে না ।  প্রেসার বেড়ে এখন ১৪০ / ৯০ ।  কী করবো বল ?  = আরে ও কিছু না ।  একটু লেবুপানি খাওয়াও আর মাথায় পানি ঢালো ,  ঠিক হয়ে যাবে ।  আমার চুল কাটা শেষ হতে বেশি সময় লাগবে না ।  ফোন রেখে গম্ভীরভাবে বসে থাকলো সে ।  কারেন্ট যে কখন আসবে !  নাহ আর দেরি করা যাবে না ।  চলে যেতে উদ্যত হলে ওরা চারজন আবারো চেপে ধরে চেয়ারে বসিয়ে দেয় তাকে ।   = এপ্রিল ইজ দ্যা ক্রুয়েলেস্ট মান্থ ।  এলিয়টের কবিতায় পড়েন নি ?  এই এপ্রিল মাসেই দেখবেন যতসব নৃশংস ব্যাপার ঘটে ।  আপনার ভাগ্যে কী যে আছে কে জানে ! সনি এবার এই প্রথমবারের মত কিছুটা ভীত এবং বিচলিত হলো ।  এরা কী চাইছে ?  এদের উদ্দেশ্যটা কী ?  সামান্য নাপতামি করে যারা জীবন চালায় তারা কেন এলিয়টের কবিতা থেকে কোট করবে ?  হচ্ছেটা কী এখানে !  = আমাকে প্লিজ ব্যাখ্যা করেন আপনাদের এমনতর আচরণের হেতু ।  আমি আর নিতে পারছি না এসব !  = ব্যাপার তেমন কিছুই না স্যার ।  নিষ্ঠুর এপ্রিল মাসে কত অঘটনই না ঘটতে পারে !  আর গরমটাও পড়েছে সেইরকম ।  কার কখন বায়ু চড়ে যায় ,  কী না কী করে বসে ঠিক নেই কোনো ।  এই যেমন ধরেন আপনার বাবার প্রেসারটা বাড়ছে ।  বেড়েই চলেছে ।  আরো বাড়বে ।  সেটাও হয়তো বা এই নিষ্ঠুর দাহ্য উত্তপ্ত এপ্রিল মাসের কারণেই ।  অধৈর্য্য হবেন না ,  আপনার টেক কেয়ারের জন্যে আমরা তো আছিই ।  ওদের এরকম রহস্যময় ,  ঘোলাটে কথাবার্তায় সনি বেশ ভড়কে যায় ।  এই বিদঘুটে কুটকুটে অন্ধকারে দিশা খুঁজে পায় না সে ।  ব্যাকুল হয়ে চারিপাশে তাকায় সাহায্যের প্রত্যাশায় ।  ঠিক তখনই কারেন্ট চলে আসে ।  সনি স্বস্তির শ্বাস ফেলে ।  যাক ,  ওরা যতই পাগলাটে আচরণ করে ভড়কে দিক না কেন ,  এখন আলো এসেছে অপার সহায় হয়ে ।  আর কোন ভয় নেই ।  চুল কাটা হবে ,  বিল দিয়ে চলে যাবে ,  ব্যাস !  এক পয়সাও টিপস দেবে না বেয়াদবগুলোকে ।    এবার চুল কাটতে আসে অন্য একজন ।  সে আগের জনের মতো অতটা গম্ভীর না ।  বেশ কথাবার্তা বলছে ।  নিজের নাম এবং স্থায়ী নিবাসও বলে দিলো ।  = আমার নাম সনি ,  আমার দেশের বাড়ি পাবনা ।   = আপনাদের সবার নামই কি সনি ?   = হ্যাঁ অথবা না ।  পরিষ্কার করে বললে ,  আপাতত ।  আপাতত আমরা সবাই সনি ।  আপনিও সনি ।  আমরা আপনার চুল কাটবো ,  দাড়ি শেভ করে দেবো ,  তারপরেও কিছু বাকি থেকে যায় মনে হয় ,  তাই না ?  সময় হলেই বুঝতে পারবেন ।  = আবার কী বাকি থাকবে ?  দেখেন ,  ঐসব ফেসিয়াল টেসিয়াল করে আমার কাছ থেকে টাকা খসানোর ফন্দি করে কোন লাভ নাই ।  ঠিকমত চুল কেটে দেন ,  আমি বাসায় চলে যাই ,  ব্যাস কেস ডিসমিশ !  = চুল কাটা শেষ স্যার ।  দেখুন তো কেমন লাগছে ।  = হু ,  বেশ ভালোই হয়েছে ।  তো আপনাদের বিলটা .  .  .  ।  = বিল নিয়ে এত মাথা ঘামানোর কী আছে স্যার !  আপনার ফোন বাজছে ।  = হ্যালো ,  মা ।  = তোর বাবার প্রেসার বাড়ছেই তো বাড়ছেই !  এখন ১৭০ / ১০০ ।  এখনও কি তুই বলবি যে তেমন কিছু ঘটে নি ?  এখনও তুই তোর চুল কাটা নিয়ে ব্যস্ত থাকবি ?   = আমি এক্ষুণি আসছি মা ।  চুল কাটা শেষ ।  রিকশায় করে আসবো ,  দশ মিনিট লাগবে ।  সনি তড়িঘড়ি করে ওঠার চেষ্টা করে ।  কিন্তু আবারও বাধা !  এইবারের বাধাটা আগেকার মত মোলায়েম নয় ।  বেশ জোরেই ধরেছে ।  ব্যথায় চিৎকার করে ওঠে সনি ।  আর তা দেখে চারজন  ' সনি '  আমোদ পেয়ে হেসে ওঠে ।    = ডিয়ার স্যার ,  আপনাকে আমরা এখান থেকে কোথাও যেতে দিতে পারছি না ।  দুঃখিত ।  আসলে আমরা ঠিক প্রথাগত নাপিত নই ।  শুধুমাত্র চুল কেটে আপনার সৌন্দর্যবর্ধন করে আমাদের দায়িত্ব শেষ হয়ে যাবে বলে মনে করি না ।  উই উইল কাট ইউ টু গিভ ইউ আ গুড শেপ ।  সনি এতক্ষণে বুঝে গেছে এদের হাত থেকে তার রেহাই নেই ।  কী বলবে ভেবে পায় না সে ।  অপেক্ষা করে থাকে পরবর্তী ক্রিয়াকলাপের জন্যে ।  তার দেহ এবং পোষাক থেকে চুল ঝেড়ে মুছে চাদর দিয়ে আবৃত করে আবারও প্রস্তুতি নেয় নতুন কাটাকুটির ।  এবারে অন্য একজন আসে তার কাছে ।  তার হাতে একটা ক্ষুর ।  আর কিছু নেই ।  সে এসেই কোন ভনিতা না করে সনির ডান কান বরাবর একটা পোঁচ দিয়ে দেয় ।  কানটা ল্যাগব্যাগ করে ঝুলতে থাকে ।  ঝুলে থাকা অংশটি বিযুক্ত করতে সে আর অন্যকিছুর সাহায্য নেয় না ।  হ্যাঁচকা একটা টান দিয়ে ছিড়ে ফেলে ।  তখন আবার সনির ফোন বেজে ওঠে ।   = সনি ,  আর কত দেরি করবি ?  তোর বাবার প্রেসার তো বেড়েই চলেছে ।  এখন দুইশ / একশ বিশ ।   = মা ,  ওরা আমাকে মেরে ফেলবে ।  আমাকে বাঁচাও মা !  ওরা আমার কান কেটে নিয়েছে ।  আরো কত কী কাটবে কে জানে !  ব্যথায় পাগল হয়ে যাবো মা !  আমাকে রক্ষা কর !  = ওরা মানে কারা ?  কারা তোকে টর্চার করছে ?  = সেলুনের লোকেরা ।  ওদের সবার নাম সনি ,  আর সবার নিবাস পাবনা ।  ওরা চারজন ,  ওদের সাথে আমি পেরে উঠবো না ,  আমাকে বাঁচাও মা ,  প্লিজ !  = চারজন ?  ঠিক ঠিক চারজন ?  = হ্যাঁ ,  মা ।  ওপাশ থেকে আর কোন কথা শোনা যায় না ।  মাকে কেমন যেন চিন্তিত মনে হলো ।  কিছু একটা ভাবছেন যেন ।  যেন কোনো একটা হিসেব মেলানোর চেষ্টা করছেন ।   = সনি .  .  .  তুই ওদেরকে নিয়ে আসতে পারবি বাসায় ?  = ওদেরকে !  বাসায় !  তুমি কি পাগল হয়ে গেলে ?  কী সব যা তা বকছো ?   = হ্যাঁ ,  আসলেই যা তা বলছি যার কোন মানে নেই ।  আসলে তোর বাবার চিন্তায় আমার মাথা আউলে গেছে ।  যা হোক ,  তুই চলে আয় তাড়াতাড়ি ।  ফোন রাখার পর চতুর্থজন সনির কাছে এলো ।  বেশ হাসিখুশি মুখ ।   = আপনার কাছে ব্যাপারগুলো খুব উদ্ভট লাগছে ,  তাই না ?  দাঁড়ান আপনাকে একটু হিন্টস দেই ।  আসলে আমাদের নাম সনি না হয়ে  " হতে পারতো সনি "  বললেই যুৎসই হবে ।  আর এখন থেকে আমরা আপনাকে স্যার ,  বস এসব না ডেকে ভাই বলে ডাকবো ।  কিছু বোঝা গেলো ?  বলেই সনির উত্তরের অপেক্ষা না করে সে চাপাতির এক জোর কোপে সনির হাতের অর্ধেক বিচ্ছিন্ন করে ফেললো ।   = দেখেছো ভাই ,  চুল কাটা ছাড়াও আমরা অন্যকিছু কাটাকুটি করতে কতটা পারঙ্গম ?  তুমি করে বললাম ,  কিছু মনে করো না যেনো আবার ।  ভাইয়ের টান বলে কথা !  সে পরবর্তী আঘাতে তার অন্য হাতের আঙ্গুলগুলো বিচ্ছিন্ন করে ফেললো ।  এভাবে পালাক্রমে চারজন এসে তার পায়ের আঙ্গুল কাটলো ,  নাক কাটলো ,  কব্জি বিচ্ছিন্ন করে ফেললো ,  গোড়ালিতে আঘাত হানলো ।  এসবই তারা করছিলো অত্যন্ত  আনন্দের সাথে ,  এবং বিনীত ও মোলায়েম কণ্ঠস্বরে ভাই সম্বোধন করে ।   এর মাঝেই আবার ফোন এলো ।  মা ।   = সনি ,  তোর বাবা মনে হয় আর বাঁচবে না ।  প্রেসার ২৪০ / ১৩০ ।  তুই কখন আসবি ?  সনি তখন নির্যাতনের শিকার হয়ে মেঝেতে গড়াগড়ি খাচ্ছে আর তারস্বরে চিৎকার করছে ।  তাই ফোনে কথা বলার দায়িত্বটা অন্য একজন সনির ওপর ন্যস্ত হলো ।  এতক্ষণের পৈশাচিক আচরনে তারা বেশ আমোদে ছিলো ।  কিন্তু ফোনে কথা বলতে গিয়ে গলায় কী যেন দলা পাকিয়ে উঠতে থাকলো ।  অনেক সাহস আর শক্তি সঞ্চয় করে কোনমতে একজন  " হতে পারতো সনি "  কাঁপাকাঁপা কণ্ঠে উচ্চারণ করে ,  = মা !  = তোরা ওখানে কয়জন আছিস বাবা ?  = চারজন ।  সেই চারজন ,  যাদেরকে তুমি ভ্রুণ অবস্থায় হত্যা করেছিলে ।   = এ ছাড়া আর উপায় ছিলো না বাবা ।  আমাদের টানাটানির সংসার ।  কী ভীষণ দারিদ্র আর অভাবের মধ্যে দিয়ে পার করেছি দিনগুলি !   = মা ,  সত্যি করে বলো তো আমরা কার ঔরসজাত ছিলাম ?  একটা দীর্ঘশ্বাস ।  খানিক বিরতি ।  তারপর যেন সমুদ্র মন্থনে ক্লান্ত একজন রমনী বিদ্ধস্ত কণ্ঠে বললেন সেই কথা ,  যা কোন সন্তান শুনতে চাইবে না ।   = আমাকে পেটের তাগিদে রাস্তায় নামতে হয়েছিলো ।  আমি জানি না কে কার সন্তান ।  আর .  .  .  উনি ছিলেন অক্ষম .  .  .  .  = আমরা স্বর্গের শিশুরা ওখানে বেশ ভালোই ছিলাম ।  কিন্তু স্বর্গের সেরা উপঢৌকন এবং যাবতীয় সুখের উপকরণও আমাদের সুখী করতে পারে নি ।  আমরা নিয়ম ভঙ্গ করে এখানে চলে এসেছি ।  এখানে এসে দেখলাম কত ঘৃণা ,  হিংসা ,  আর সহিংসতা লুকিয়ে ছিলো আমাদের মাঝে !  আমরা ফিরে যাবো ,  তার আগে একবার তোমার সাথে কথা বলতে পেরেছি এই আনন্দটুকু আমাদের স্বর্গবাস আরো সাচ্ছ্যন্দময় করবে কি না জানি না ।  স্বর্গের চেয়েও সুন্দর কিছু ,  আরো নিভৃত ,  গোপন সুন্দর অবলোকন করে গেলাম ।  তুমি ভালো থেকো মা । সনি অথবা  " হতে পারতো সনি "  রা ব্যাকুল হয়ে কাঁদতে থাকে ।  আর ফোনের ওপাশ থেকে  ' বাবা ' র আর্তনাদ শোনা যায় ।  তার প্রেসার আরো বেড়ে গেছে ।  যেকোন মুহূর্তে স্ট্রোক করতে পারেন ।  আর এদিকে নির্যাতিত ,  বিদ্ধস্ত সনি চিৎকার করতে থাকে ,   " আমার বাবা মারা যাচ্ছে ,  আমাকে যেতে দাও তার কাছে ।  প্লিজ !  "  তাকে এই অবস্থায় দেখে কান্না স্থগিত করে বৃত্তাবদ্ধ হয়ে তার চারিপাশে দাঁড়ায়  " হতে পারতো সনি " রা ।   হিসহিসিয়ে বলে ,   " তুই খুব ভাগ্যবান ভাইয়া !  তোকে পৃথিবীতে আনার জন্যে কত সতর্কতা ,  কত অর্থ ব্যয় করা হয়েছে ,  কত পরীক্ষা নিরীক্ষা ,  কত সাবধানতা !  অথচ শুরুতে আমরা সবাই একইরকম ছিলাম ।  ছোট্ট একটা সরিষাবিন্দুর মত ,  চুপিচাপি শুয়ে ছিলাম মায়ের এমনিয়োটিক ঝুলির মধ্যে ।  তারপর .  .  .  তুই বেঁচে থাকার জন্যে নির্বাচিত হলি ,  আর আমরা ভেসে গেলাম মায়ের গর্ভস্রাবের সাথে ।  এমন অনাচার কে সহ্য করতে পারে বল !  আবার তোর ফোন আসছে ।  দেখ আমাদের  " বাবা "  বুঝি এবার টেঁসেই গেলো !  হাহাহা !  যা তুই ।  যদিও তোর হাত নেই ,  পা নেই ,  শরীরে অজস্র জখম তারপরেও প্রবল ইচ্ছাশক্তিকে কাজে লাগিয়ে যা না !  দাঁড়া দাঁড়া !  তোর চুলটা ঠিকমত কাটা হয় নি ।  মৃত্যুপথযাত্রী বাবার কাছে প্রাক্তন  রুপোজীবিনি মায়ের কাছে যেতে হলে একটু স্মার্ট হয়ে যাওয়াটাই ভালো না ?  এর চেয়ে এক কাজ করি বরং ,  তোর মাথাটাই কেটে দি ।  না ,  না তেমন কষ্ট হবে না তোর ,  ইতিমধ্যে তো জেনেই গেছিস আমাদের কর্তনশিল্প কতটা নিখুঁত !  ব্যাপারটা হচ্ছে সামঞ্জস্যতা ।  তোর হাত পা কাটা হয়েছে এক নির্ভুল গাণিতিক সমীকরণে ।  এখন এই বেঢপ মাথাটায় একটু ক্ষুর না চালালে ব্যাপারটা কেমন অপ্রতিসম হয়ে যাবে না !   " ওরা প্রবল বল প্রয়োগ করে সনিকে মাটিতে শুইয়ে ফেলে ।  তারপর ধারালো ক্ষুর দিয়ে তার গলা কাটতে থাকে ।  মাথাটা আলাদা হয়ে যাবার পরে ওটার এলোমেলো চুলগুলো সুন্দরভাবে আঁচড়ে দেয় ।   " এই নে ,  ভাইয়া ।  তোর কাটামুণ্ডুটা তোকেই উপহার দিলাম ।  পার্সেল করে দেবো ?  লাগবে না ?  ঠিক আছে ।  এমনিই যা ।  এই দেখ আবার ফোন বাজছে ।  তাড়াতাড়ি যা ।  তুই ওদের একমাত্র সন্তান ,  কত দায়িত্ব তোর ওপর !  যা ভাইয়া ।  টাটা !  "  সনি তার কাটা মাথাটা হাতে নিয়ে এগুতে থাকে ।  ফোনটা তার কানের কাছে ধরে ।  ওপাশ থেকে মা কথা বলছেন ,   " সনি ,  তোর বাবার স্ট্রোক হয়েছে ।  খুব ভয়ঙ্কর পর্যায়ের ।  যেকোন সময় মারা যেতে পারেন ।  হয়তো বা সে তোর আসল বাবা না ,  কিন্তু তোর প্রতি তার ছিলো অপরিসীম স্নেহ ।  তোকে নিয়ে চিন্তা  করতে করতেই তো তার হাইপারটেনশন রোগ হলো ।  তুই কেন আসতে পারলি না আগে আগে ।  কেন সেই সেলুনটাতে গেলি ?  অবশ্য ওরা কোথায় থাকে ,  কোথায় আছে ঘাপটি মেরে সেসব কিছুই আমি জানতাম না ।  তারপরেও তোর এই দুরবস্থার জন্যে আমি নিজেকেই দোষী ভাবছি ।  এটা হলো আমার মনের এক অদ্ভুত খেয়াল ।  সেই ভয়াবহ সময়টাতে  আমার পেটে চারটি বাচ্চা এসেছিলো ।  সেটা ছিলো এপ্রিল মাস ।  নিষ্ঠুর এপ্রিল ।  গর্ভপাত করা ছাড়া আমার আর কোন উপায় ছিলো না ।  কিন্তু আমি বিশ্বাস করতাম তারা পুরোপুরি হারিয়ে যাবে না কখনও ।  এই মহাবিশ্বের আনাচে কানাচে ,  কোন গ্রহ নক্ষত্রের অলিতে গলিতে অথবা আমাদের এই পৃথিবীতেই কোন সাগরতীরে অথবা দুর্গম পাহাড়ে কিংবা দুর্ভেদ্য কোন গুহায় তারা আসবে ,  একবারের জন্যে হলেও ।  আমি বিশ্বাস করতাম প্রাণের বিনাশ নেই ।  ব্যাপারটা যে খুব অযৌক্তিক তা আমি ঠিকই জানতাম ।  কিন্তু আমি কখনও ভুলতে পারি নি তাদের কথা ।  আজ ওরা এসেছিলো ।  এসেছিলো এমন এক জায়গায় যেটা আমি কখনও কল্পনাও করি নি ।  আমি বিশ্বাস করি আমার ডাকেই তারা এসেছিলো ।  কিন্তু ভাবি নি ওরা তোর এত অনিষ্ট করবে ।  ওদের ওপর রাগ রাখিস না ।  ওরা তো আদতে একটা সরলকোষী ভ্রুণ ছাড়া আর কিছু নয় ।  ওরা হারিয়ে যাবে ,  মিলিয়ে যাবে নীল নীলান্তে ।  হয়তো বা ঈশ্বর তাদের জন্যে আলাদা কোন জায়গা বরাদ্দ রেখেছিলেন ।  হয়তো বা ঈশ্বরের তৈরি দেবশিশুদের বাগিচায় তারা হেসে খেলে বেড়াতো ।  কিন্তু স্বর্গের মোহ পরাজিত হয়েছিলো পৃথিবীর ঈশ্বর  ' মা ' য়ের কাছে আসার ,  একটু কথা বলার দুর্নিবার আকাঙ্খায় ।  রাখছি এখন ।  তোর বাবাকে দেখতে চাইলে হার্ট ফাউন্ডেশনে চলে আসিস যত দ্রুত সম্ভব ।  " সনি তার কাটামুণ্ডুটা হাতে নিয়ে হাঁটতে থাকে ।  হার্ট ফাউন্ডেশন খুব বেশি দূরে নয় ।  কিন্তু সে কার কাছে যাবে এই বিভৎস রূপ নিয়ে ?  রক্তের সম্পর্ক বিচ্ছেদকারী জাতিস্মর ভাইয়েরা আজ তাকে শিখিয়েছে মহাপ্রাণেরাই কেবল মহাবিশ্বের অপূর্ব নক্ষত্ররাজির ভেতরে বিচরণ করতে পারে ।  শিশুদের চেয়ে ,  বিশেষভাবে বলতে গেলে একটি অপ্রস্ফুটিত ভ্রুণের চেয়ে মহৎপ্রাণ আর কে আছে ?  দিনে দিনে জমেছে অনেক পাপ ,  হে ঈশ্বর ,  তুমি কেন আমাকে মায়ের গর্ভস্রোতের মাধ্যমে ভেসে যেতে দিলে না ?  বাবা ,  তুমি কেন এত তাড়াতাড়ি চলে যাচ্ছো ?  মা ,  কেন তোমার অতীত অন্ধকার আমাকে জানতে হলো এভাবে ?  এসব ভাবতে ভাবতে সে রেললাইন ধরে এগুতে থাকে ।  কাটা মাথাটা ছুড়ে ফেলে দিয়ে শুয়ে পড়ে ওখানে ।  দূর থেকে শব্দ শোনা যাচ্ছে একটি ট্রেনের ।  এই ট্রেনটা কি তাকে নিয়ে যেতে পারবে স্বর্গের শিশুদের কাছে ?  স্বর্গের শিশুরা কেন মর্ত্যে এলে তেমনতর পাষাণ হয়ে যায় ?  যদি তাই হয় ,  তাহলে আর কোন গন্তব্যের কথা তার মাথায় আসে না ।  নিরাশ্রয় ,  নিপীড়িত যুবক সাগ্রহে অপেক্ষা করে থাকে স্বর্গসুরভিত শিশুদের সাথে গোলাপবাগানে খেলা করার জন্যে । 
                            
                    




আমার খেয়ালী প্রেমিকা

  আমি আর আমার প্রেমিকা ।  আমরা শহরের কেন্দ্রস্থলের এক নয়নাভিরাম হ্রদের পাশে বসে  প্রেমময় মুহূর্তগুলো উপভোগ করছি ।  আমার প্রেমিকা !  অভিমানী ,  কিন্তু কঠোর ।  একটুতেই তার চোখে জল এসে যায় আবার অনেক কঠিন সিদ্ধান্তও নিতে পারে সে ,  অনায়াসে ।  আমি তার থেকে অল্প দূরত্বে বসে ।  তার হাতে আমার হাত মুঠোবদ্ধ । 
 " কটা বাজে ?  "  অনেকক্ষণ চুপচাপ থাকার পরে তার মুখে কথা ফোটে । 
 " কেন ,  চলে যাবার কি খুব তাড়া ?  " 
উত্তরে সে কিছু বলেনা ।  স্মিত হাসে । 
ওর হাসির নানাবিধ অর্থ আছে ।  আমার বিভ্রান্ত লাগে ।  তাই আবার জিজ্ঞেস করি , 
 " কি ,  চলে যেতে চাইছো ?  " 
 " না ,  তা কেন ?  আমি কি আর চলে যেতে পারি !  আর যাবোইবা কোথায় বল !  যেখানেই যাই ,  তুমি ঠিকঠিক খুঁজে নেবে জানি তো !  " 
আমি স্বস্তি বোধ করি তার কথায় ।  ফুরফুরে মনে ধূমপান শুরু করে দিই ।  
আমি ধুমপান করতে থাকি ।  ধোঁয়ায় ধোঁয়ায় ছেঁয়ে যায় হ্রদ সংলগ্ন এলাকা ।  চারিদিক কেমন অস্পষ্ট আর ধূসর হতে থাকে ।  পাশে বসে থাকা প্রেমিকার মুখও যেন খুঁজে পাইনা আমি ।  বড্ড বিপন্ন বোধ করি ।  চিৎকার করে উঠতে ইচ্ছে করে ,  কিন্তু আমি জানি সে হারাবেনা কোথাও ।  স্বাভাবিক কন্ঠেই সুধোই , 
 " আছো তো ?  " 
 " আছি " 
 " ধোঁয়ায় অস্বস্তি লাগছে ?  এই তো শেষ প্রায় .  .  .  .  .  " 
 " না ,  আমার অস্বস্তি লাগছেনা ।  " 
 " তুমি অনেক বদলে গেছ ,  আগে কত হম্বিতম্বি করতে এ নিয়ে !  আর এখন ভ্রুক্ষেপই করছনা " 
আবারও সে হেসে ওঠে ।  সেই হাসি ।  নানারকম অর্থ যার । 
ধোঁয়ার কূন্ডলী সরে গেলে আবার সে দৃশ্যমান হয়ে ওঠে ।  এর মধ্যে একটু সাজগোজও করে নিয়েছে মনে হয় !  ! 
 " কি ব্যাপার ,  হঠাৎ এত গয়নাগাটি ? 
 " এই তো একটু !  "  সে লাজুক হাসে । 
 " কোথাও যাবে নাকি ?  " 
 " কি কতক্ষণ থেকে শুধু যাবার কথা জানতে চাচ্ছো !  কোথাও যাবোনা বুঝলে ?  এই ,  এইখানেই থাকবো " 
 " না সেটাতো জানি ,  কোথায় আর যাবে ,  এমনিই জিজ্ঞাসা করছিলাম আর কি " 
আমি ,  আর আমার প্রেমিকা আমরা নয়নাভিরাম এক হ্রদের পাশে বসে প্রেমময় মুহূর্তগুলো উপভোগ করতে থাকি । 
 যখন সাঁঝ নেমে আসে ,  অন্ধকার টুঁটি চেপে ধরে হ্রদসংলগ্ন এলাকার প্রাণোচ্ছল তরুণ তরুণী ,  মুখরা বাদামওয়ালা ছোকড়া ,  বা মিষ্টি চেহারার শিশু ফুলবিক্রেতাদের ,  তখন এখানকার নিরাপত্তাকর্মীরা তৎপর হয়ে ওঠে সবাইকে এ জায়গা থেকে সরিয়ে দিতে ।  বিভিন্নরকম অস্ত্রে সুসজ্জিত হয়ে প্রস্তুতি নেয় আক্রমণের ।  তাদের বিশেষ লক্ষ্যবস্তু হল প্রেমিকযুগলেরা ।  তারা রণ হুংকার দিয়ে ঝাঁপিয়ে পড়ে জোড়ায় জোড়ায় বসে থাকা নর - নারীদের ওপর ।  ওদের ভীমমূর্তি আর ভীতিকর আচরণ দেখে কেউ দৌড়ে পালায় ,  অনেককেই অবশ্য বিযুক্ত করতে বেশ বেগ পেতে হয় তাদের ।  শেষ পর্যন্ত না পেরে তারা তাদের বুকে বল্লম ঢুকিয়ে এফোঁড় ওফোঁড় করে দেয় । 
এখানে পড়ে থাকে মৃত ভালবাসা । 
এখানে শুয়ে কাৎরায় অসহায় ,  আহত ভালবাসা । 
এখান থেকে পালিয়ে  , অবশেষে হারিয়ে যায় ভালবাসা .  . 
নিধনজজ্ঞ শেষ করে সোল্লাসে ফিরে যায় নিরাপত্তাকর্মীরা । 
  " আচ্ছা ,  ওরা এরকম করল কেন বলত ?  এই নিরাপত্তাকর্মীগুলো একদম গোঁয়াড় আর পশু যেন  একেকটা "  আমি বলি । 
 " ঠিকই তো আছে !  "  সে আবারও স্মিত হেসে অস্ফুট কিন্তু দৃপ্ত স্বরে বলে । 
 " কি ঠিক আছে ?  ওদের এধরনের আচরণ সমর্থন করছ ,  নাকি ঠিক আছে বলতে বোঝাচ্ছ যত যাই হোক ,  আমরা ঠিকই থাকবো ,  এটা ?  দ্বিতীয়টাইতো ,  তাই না ?  " 
সে কোন উত্তর দেয়না ।  অবশ্য যে প্রশ্নের উত্তর প্রশ্নকারী জানেই ,  সেটার জবাব দিয়ে আর কি হবে ! 
আমি আমার প্রেমিকার দিকে মুগ্ধ দৃষ্টিতে তাকিয়ে থাকি ।  সে বড্ড মেয়েলী ,  আর খেয়ালি ।  এরই মধ্যে আবার কি মনে করে গয়নাগুলো খুলে ফেলেছে ।  এখন তাকে সুখী গৃহিনীর মত দেখাচ্ছে ,  যে এইমাত্র গৃহস্থালীর দৈনন্দিন কাজকর্ম সম্পন্ন করে এসে তৃপ্ত মনে পান চিবুচ্ছে ।  আমি তাকে বললামও সে কথা । 
 " পান কোথায় পেলে এখানে ,  এই নির্জন প্রান্তরে ?  " 
 " আমার কাছে তো সবসময়ই থাকে এসব ।  পানের ডালা , সুপোরী .  .  " 
 " আর কি কি থাকে ?  " 
 " বাসার সবগুলো ঘরের চাবি ,  বিলের কাগজপত্র ,  যাবতীয় ফর্দ ,  আরো টুকিটাকি যা যা .  .  " 
 " কোন বাসার " 
 " কোন বাসার আবার !  আমার নিজের বাসার !  " 
 " তুমি খুব কল্পণাপ্রবণ ,  যা এখনও হয়নি তা নিয়েই কত কিছু ভাবতে শুরু করেছ !  রীতিমত প্রস্তুতিও নিচ্ছ এখন থেকেই !  "  আমি তার ছেলেমানুষী কর্মকান্ড দেখে আমোদ পাই । 
 " তুমিও খুব কল্পনাপ্রবণ "  
সে বলে । 
সে হাসে আবারও । 
এই অন্ধকারে বসে থাকতে আমার আর ভালো লাগেনা ।  সামনে হ্রদের পানিতে পূর্ণচাঁদের ছায়া পড়ে চকমক করছে ।  আমার ইচ্ছে করে ওকে নিয়ে নৌবিহারে বের হতে । 
 " যাবে নাকি ?  " 
 " আমি তো চলে গেছি সেই কবেই !  " 
 " হেঁয়ালী ছাড়ো তো !  চল অন্ধকারে বসে না থেকে নৌকোয় করে ঘুরে বেড়াই ।  চমৎকার সময় কাটবে " 
আমি তার হাত ধরতে যাই ।  কিন্তু অন্ধকারে কিছুতেই তার হাতজোড়া খুঁজে পাইনা আমি ।  এবার সে বেশ শব্দ করেই হেসে ওঠে ।  এই হাসিটা আমার কাছে দুর্বোধ্য লাগেনা আর আগের মত ।  মনে হয় ,  আমি কি যেন বুঝে ফেলেছি ,  কিন্তু কি বুঝেছি ওটা নিয়ে ভাবতে ইচ্ছে করেনা আমার ।  বাজে চিন্তা মাথায় না স্থান না দেয়াই ভালো । 
 আম প্রানপণে খুঁজে ফিরি তার হাত ।  পাইনা কোনভাবেই ।  স্পর্শবিজ্ঞানের একসময়কার তুখোড় ছাত্র আমি ,  এখন সব বেমালুম ভুলে বসে আছি ! 
 " তোমার হাত কোথায় !  খুঁজে পাচ্ছিনা কেন !  একটু বাড়িয়ে দাওনা কষ্ট করে !  !  " 
 " দেখো ,  কোথায় কার কাছে কেমনভাবে আছে ।  পারলে খুঁজে বের কর প্রেমিক বীর আমার !  তোমার জন্যে যথেষ্ঠ কষ্টসাধ্যই হবে মনে হয় ব্যাপারটা "  
আবার কি সব হেঁয়ালী বকছে !  আমি হাল ছেড়ে দিই ।  এই অন্ধকারে তাকে ,  বা তার হাতকে খুঁজে পাওয়াটা দূরুহ ব্যাপার ।  অন্ধকারের প্রবল নিস্তব্ধতায় লীন হয়ে গেছে তার হৃৎস্পন্দন ।  আমি শোনার চেষ্টা করি ,  কিন্তু পারিনা । 
আমি আলোর উৎস খুঁজে ফিরি ।  সবাই চলে গেছে ,  সব বাতি নিভিয়ে দিয়ে ।  কিন্তু আমি জানি ,  কিছু না কিছু পাওয়া যাবেই ।  এই রাত্তিরেও অনেকসময় মাছ ধরার উদ্দেশ্যে ছোট নৌকোগুলো বের হয় আলো জ্বালিয়ে ।  আমি হ্রদের দিকে তাকিয়ে আকূল খুঁজতে থাকি ,  এবং পেয়েও যাই ।  দূর থেকে আমাদের দিকেই এগিয়ে আসছে একটি নৌকো ।  আমি হাঁক ছাড়ি তাদের উদ্দেশ্যে , 
 " এই যে ,  এদিকে এদিকে !  " 
তারা আমার কথা শুনতে পেয়ে দ্রুত ছুটে আসতে থাকে ।  আমি এতক্ষণকার অন্ধকার এবং খেয়ালী প্রেমিকার হেঁয়ালী থেকে সম্ভাব্য মুক্তির আনন্দে স্বস্তির শ্বাস ছাড়ি । 
 " একটু পর আমরা চমৎকার একটা নৌবিহারে বের হব " 
নৌকাটি এগিয়ে আসছে । 
 " তাই কি "  সে যেন বিদ্রুপ ছুড়ে দেয় আমার দিকে ।  আমার রোমান্টিকতা সম্পর্কে তার অহেতুক সন্দেহ আমাকে কিছুটা হতাশ করে । 
 " তা নয় তো কি !  এই তো এসে গেছে ওরা ,  চল উঠি " 
নৌকাটি হ্রদের কিনারে এসে পৌঁছোয় ।  আমার প্রেমিকা বেশ উৎফুল্ল হয়ে ওঠে তা দেখে । 
 " উঠে এসো "  ওখান থেকে ভারী পুরুষালী কন্ঠে কেউ আহবান জানায় । 
আমার প্রেমিকা এক ছুটে চলে যায় সেখানে ।  আমি তার রোমান্টিক চঞ্চলতা দেখে পুলকিত বোধ করি ।  ধীরে সুস্থ্যে ওঠার উপক্রম করি ,  কিন্তু সে কি !  নৌকোটা তাকে নিয়ে তীরবেগে ছুটতে শুরু করেছে ।  ঢেউ এবং বাতাস দুটোই অনুকূলে হওয়াতে দ্রুত আমার কাছ থেকে দূরে চলে যাচ্ছে । 
 " এই ,  একটু দাঁড়াও ,  আমি তো রয়েই গেছি !  "  ওদের কান্ডজ্ঞানহীন আচরণ দেখে বিরক্তি লাগে আমার রীতিমত । 
কিন্তু ওরা আমার কথা শোনেনা ।  অথবা শুনতে পায়না ,  বা চায়না । 
আসলে আমারই ভুল হয়েছিলো ।  মাছ ধরার নৌকোয় উঠতে চাওয়া ঠিক হয়নি ।   এই নৌকোগুলো ইদানীং খুব নিষ্ঠুর শিকারী মেজাজের হয়ে গেছে ।  প্রমোদভ্রমণের নৌকো আর মাছশিকারী নৌকোগুলোর পার্থক্য দেরীতে বোঝার জন্যে আমি আমার বোকামিকে তিরস্কার করি মনে মনে । 
 নাকি আমি সবসময় এমনতর বোকাই ছিলাম !  
 আমি চেয়ে থাকি দূরে ।  শিকারী নৌকোর কাছাকাছি একটা বড়সড় আলোকসজ্জিত বজরা জাতীয় নৌকো সন্নিবিষ্ট হচ্ছে ।  আমার প্রেমিকাকে ওরা বড় নৌকাটায় নিয়ে যায় ।  সেখানে উৎসব শুরু হয় ।  উচ্চস্বরে বিজাতীয় ভাষার গানের আওয়াজ আর অনেক মানুষের উচ্ছসিত কলরব শোনা যায় ।  আমার ইচ্ছে করে সাঁতরে চলে যেতে ওখানে ।  কিন্তু আমি যে সাঁতার শিখিনি !  
 একসময় এই বিশাল হ্রদের অনুকূল ঢেউ আর বাতাসে অপসৃয়মান হতে থাকে নৌকোগুলো ,  শব্দগুলো ,  সঙ্গীত আর উৎসব .  .  .  .  .  . 
 

                    




কঠিন পৃথিবী এবং অমায়িক ফেসবুক

নানা কারণে জীবনের ওপর বীতশ্রদ্ধ হয়ে সিদ্ধান্ত নিয়েছিলাম যে এ জীবন আর রাখবোনা ।  সিদ্ধান্ত নেয়া পরবর্তী সংকটকাল কিভাবে সামলানো যায় তাই ভাবছিলাম ।  কারণ সবাই নিশ্চয়ই খুব সিনক্রিয়েট করবে ,  চোখের পানিকে অস্ত্র হিসেবে ব্যবহার করে আমাকে এহেন সিদ্ধান্ত পরিবর্তন করানোর চেষ্টা করবে ।  কিন্তু এসবই তো বৃথা ।  সিদ্ধান্ত নেয়া হয়ে গেছে ,  এখন শুধু বাস্তবায়ন করাটাই বাকি ।  কিন্তু অবাক হয়ে খেয়াল করলাম যে কারো কোন মাথাব্যথাই নেই এ নিয়ে ।  সবাই আমার সামনে দিয়ে হাঁটছে ,  খাচ্ছে ,  চুল আঁচড়াচ্ছে ,  সিগারেটে সুখটান দিচ্ছে ,  কিন্তু একটিবারের জন্যেও কেউ বললনা যে .  .  " যেওনা সাথী .  .  ( আর পারিনা )  "  ।  অবশ্য সিদ্ধান্তটার কথা আমি কাউকে জানাইনি ।  একটু ভয় ভয় লাগছিলো ।  এর আগে এসব কথা বলতে গিয়ে ঝাড়ি খেতে হয়েছিলো ।  মরার আগে কে ঝাড়ি খেতে চায় বলেন ?  মরার আগে তো শুনেছি একটা ফাঁসির আসামীকেও ভালোমন্দ খেতে দেয়া হয় আর আমি মরব ঝাড়ি খেয়ে ?  নো ওয়ে ।  এইবার আমি সিরিয়াস ,  এইবার দেখি কে ঠেকায় !  এরকম দৃঢ় পণ করার পরেও দেখলাম যে কারো মধ্যে কোন ভাবান্তর নেই ।  কেউ কি চোখের ভাষা পড়তে পারেনা ?  পৃথিবী এত নিষ্ঠুর !  ঠিক আছে ,  নিষ্ঠুর পৃথিবী ,  আমি থোড়াই কেয়ার করি ।  ওরে কে আছিস দু পাতা ফেনোবারবিটান .  . না থাক কারো সাহায্য লাগবেনা ! নিষ্ঠুর পৃথিবীকে অনানুষ্ঠানিক বিদায় জানানোর পরে শেষবারের মত ইন্টারনেটে বসলাম ।  এখানে সেখানে অনেক একাউন্ট আছে ,  ওগুলো বন্ধ করে দিই ।  প্রথমেই ঢুকলাম ফেসবুকে ।  এই ব্যাটা খুব জ্বালিয়েছে ।  মাঝে মাঝেই এ ধরনের  নোটিফিকেশন পাঠাতো যে তারা নাকি আমার জন্যে পারফেক্ট ম্যাচ খুঁজে পেয়েছে ,  কিংবা কে আমার জন্যে অপেক্ষা করছে তারা নাকি জানে ।  আমি যাচাই করতে গিয়ে দেখেছি ,  সবই মিথ্যে !  একবারতো একটা এ্যাপ্লিকেশন ব্যবহারকরে জানতে পারলাম যে  " অমুক "  নাকি আমার জন্যে গোপনে অশ্রুবর্ষণ করে ।  তো আমি তাকে কষ্ট থেকে পরিত্রাণ দেবার মহান অভিপ্রায়ে জানালাম যে ,  আর চোখের পানি ফেলার দরকার নেই ,  আমি এসে গেছি ।  কিন্তু তখন তো আর বুঝিনি যে আমি ফেঁসে গেছি !  " মানে ,  কি বলতে চান আপনি ?  এসে গেছেন মানে ?  আপনাকে কে আসতে বলেছে ?  এক্ষুণি বিদেয় হোন এসব ফুল টুল নিয়ে ।  এহ আবার লাল টকটকে টাই পরে এসেছে লাল গোলাপের সাথে ম্যাচ করে .  . যত্তসব আবুল .  .  .  .  " জীবনের শেষমুহূর্তে এসে আমার সেই অপমানের কথা মনে পড়ল ।  আজ ফেসবুকের একদিন কি আমার একদিন !  আমি সরোষে একাউন্ট ডিএ্যাকটিভেট করার প্রক্রিয়া শুরু করার জন্যে প্রস্তুত হলাম ।  খুব একটু জটিল মনে হলনা প্রক্রিয়াটা ।  ঐতো ডিএ্যাকটিভেট বাটন ।  টিপে দিলেই শেষ ।  কিন্তু এ কি !  প্রথমেই তারা আমাকে ইমোশনাল ব্ল্যাকমেইল করল কয়েকজনের ছবি দিয়ে যে ,  তারা নাকি আমাকে খুব মিস করবে ।  এটা দেখে ভালো লাগলো ।  জীবনটা মনে হয় আবার নতুনভাবে শুরু করা যায় ।  যাক .  .  .  .  .  .  . আচ্ছা !  আচ্ছা !  !  আচ্ছা !  !  ! ফেসবুক জানলো কিভাবে যে ওরা আমাকে মিস করবে ?  কেউ তো জীবনেও একটা ফোন করেও খবর নেয়না ।  আমি অত্যন্ত চতুরতার সাথে চালাকিটা ধরে ফেললাম ।  নাহ ,  এবার আর কোনকিছুতেই কাজ হবেনা ।  ফেসবুকের মিথ্যেবাজি আমি ধরে ফেলেছি ।  ছবিগুলোর দিকে শেষবারের মত প্রবল তাচ্ছ্যিল্যের সাথে তাকিয়ে আমি পরবর্তী ধাপে অগ্রসর হলাম । সেখানে তারা আমার কাছে জানতে চাইছে আমি কেন ফেসবুক ডিএ্যাকটিভেট করছি ।  আরে কি ঝামেলা !  বাধ্য হয়ে প্রশ্ন গুলির উত্তর দিতে হল ।  প্রথমেই তারা অত্যন্ত বিনয়ের ( নিশ্চিত মেকি )  জানতে চাইলো ,  আমি কি এখানে নিরাপদ বোধ করছিনা ?  অত্যন্ত আন্তরিক প্রশ্ন ।  এভাবে কেউ কখনও জিজ্ঞেস করেনি ।  আমার নিরাপত্তার অভাবের কথা জেনে তারা আমাকে অমায়িকভাবে বর্ণনা করল কিভাবে আমার এই ভার্চুয়াল জগৎকে নিরাপদ রাখতে পারি ।  যেখানে জীবনের প্রতিই আমি বীতশ্রদ্ধ সেখানে সেখানে ভার্চুয়াল জগৎতো কোন ছাড় !  অত্যন্ত বিরক্তির  ( সম্ভবত মেকি !  )  সাথে পরের ধাপে গিয়ে জানতে পারলাম যে তারা আমার প্রাইভেসি নিয়েও সচেতন ,  এবং এ ব্যাপারে একটি দীর্ঘ বয়ান দিলো আমাকে ।  আহা !  এভাবে যদি সবাই আমাকে নিয়ে ভাবতো !  তাহলেতো আমাকে আজ এই কঠিন সিদ্ধান্ত নিতে হতনা !  মনটা নরম হয়ে গেল আমার ।  কিন্তু সিদ্ধান্ততো নেয়া হয়েই গেছে ।  এখন এটা থেকে পিছু হটা কি ঠিক হবে ?  ( কনফিউশন )  ।  এরপরে ,  তারা আমাকে এর সহজবোধ্যতা ,  অপচয়প্রবণতা থেকে বাঁচার উপায় ,  বিরক্তিকর নোটিফিকেশন থেকে মুক্তি ইত্যাদি ইত্যাদি সম্পর্কে নানারকম যুক্তি দেখালো ,  তাও যেন আমি না যাই !  জীবনসায়াহ্নে এসে এরূপ আপ্যায়নে কিছুটা আদ্র হয়ে উঠলো মন ।  তা হোক ।  আমি ওসব এড়িয়ে গিয়ে শেষ বাটনটায় ক্লিক করতে গেলাম ।  ওখানে ওদেরকে আশ্বাসবাণী দিতে হয় যে ,  এটা চিরস্থায়ী না ,  আমি আবার ফিরে আসবো ।  এবার আর তারা কোনরকম আপত্তি করলনা ।  যেন হাঁফ ছেড়ে বাঁচলো আমি আবার আসবো জেনে ।  বারবার স্মরণ করিয়ে দিলো ,  আমি একাউন্ট স্থগিত করার পরে যেকোন সময় লগ ইন করেই আবার সেটাকে সচল করতে পারবো ।  কিছু শুভকামনাও জানালো । আমার আর যাওয়া হলনা !  ফেসবুকের অমায়িকতায় আমি মুগ্ধ হলাম !  তার ভার্চুয়াল মনটা আসলেই ভালো ।  হয়তো বা তা মেকি ,  কিন্তু বাস্তব জীবনেও সেটাই বা কে দেখায় !  একাকী যুবকের নিঃসঙ্গতার করুণ উপাখ্যানে সেই ঢেঢ় ।  থাকুকনা এতটুকু কৃত্রিমতা ,  বা পুরোটাই .  .  .  ভার্চুয়াল বা রিয়্যাল লাইফে ।  আমাদের এই তো অবলম্বন এখন .  .  .  .  .  .  .  . 






নখবাজি

 ব্যবসাটা অদ্ভুত ।  এরকম ব্যবসার কথা আগে কেউ চিন্তা করেছে কিনা জানিনা ।  লাভ - ক্ষতির হিসেব মিলাতে গেলে পিছু হটারই কথা ।  কিন্তু আমি বদ্ধপরিকর ।  নেইলকাটারের ব্যবসা করবই ।  হ্যাঁ ,  শুধুই নেইলকাটারের ,  আর অন্য কিছুর না ।  ফুটপাতে ,  ডিপার্টমেন্টাল স্টোরে ,  অথবা বড়সড় শপিংমলেও নেইলকাটার পাওয়া যায় ।  মানুষ কেনেও ।  কিন্তু আমি অনেক ভেবে দেখেছি যে ,  একটা স্বতন্ত্র নেইলকাটারের দোকান দেয়াটা জরুরী হয়ে পড়েছে ।  সেখানে আমি শুধুই নেইলকাটারই বিক্রী করব ।  মানুষজনের নখ বেশি বড় হয়ে যাচ্ছে ইদানীং ।  না ,  আমার কাছে কোন বৈজ্ঞানিক সমীক্ষার ফলাফল বা পূর্ণাঙ্গ পরিসংখ্যান নেই ।  তবে এ ব্যাপারে আমি নিশ্চিত যে ,  মানুষের নখ বড় হয়ে যাচ্ছে ।  নখ ধারালীকরণ এবং সঠিক পরিচর্যা খুবই প্রয়োজন ।  অনেকেরই খেতে গিয়ে বড় নখের অভ্যন্তরে খাদ্যকণা সেঁধিয়ে গিয়ে অস্বস্তিকর অবস্থার সৃষ্টি করছে ।  সব সমস্যার সমাধান আমি দেবো ।  শহরের ভালোমন্দ দেখভালকারীর কাছ থেকে একটা ট্রেড লাইসেন্সও বাগিয়ে নিয়েছি খুব সহজেই ।  না চাইতেই যেন দিয়ে দিল !  আসলে তারাও  এরকম ব্যতিক্রমী এবং মহান একটা উদ্যোগকে স্বাগত জানাতে মুখিয়ে ছিলো ।  আঁচড় দেয়ার প্রয়োজন হলে মানুষ নখ ব্যবহার না করে দাঁতও ব্যবহার করতে পারে অবশ্য ।  তবে নখের ব্যবহারটাই বেশি হচ্ছে 
ইদানীং ।   " আমি আশাবাদী খুব শীঘ্রই আমাদের হিংস্র ছেদনদন্ত গজাবে ,  আপাতত নখের জনপ্রিয়তাটাই বেশি ।  ধারালো নখগুলো যেন ভোঁতা হয়ে না যায় অধিকমাত্রায় ব্যবহারের কারণে ,  এজন্যে আপনার অত্যাধুনিক নেইলকাটার প্রকল্পকে আমরা অভিনন্দন জানাই " 
আমি খুব উৎসাহিত হয়েছিলাম তার এহেন আশ্বাসবাণীতে । 
 আজ আমার ব্যবসার প্রথমদিন ।  বেশ উত্তেজিত বোধ করছি ।  কতজন আসবে না আসবে .  . আমার দোকানভর্তি নেইলকাটার ।  আমি প্রফুল্লচিত্তে শীষ দিতে দিতে কাঁচের বাক্সে  ওগুলো সাজিয়ে রাখি ।  ক্রেতাদের মনোরঞ্জনের জন্যে সঙ্গীতের ব্যবস্থা রয়েছে ।  থাকেনা ,  ছোট্ট কিন্তু আধুনিক বিপণীবিতানগুলোতে যেরকম ?  মৃদুলয়ে গান বাজতে থাকে আর ক্রেতারা শ্রবণানন্দে ঘুরেফিরে পণ্যের মান যাচাই করতে থাকে ?  অবশ্য আমার ব্যতিক্রমী ব্যবসাটার মত সঙ্গীত নির্বাচনও একটু বিশেষ ।  সেকথা পরে বলি । 
 আজকের দিনটা মনে হয় খুব ব্যস্ত যাবে ।  দুপুরে বাইরে খেতে যাবার ফুরসৎও বোধহয় পাওয়া যাবেনা ।  আমি তাই টিফিন ক্যারিয়ার ভর্তি করে খাদ্য নিয়ে এসেছি । আমার আবার খুব ক্ষিধে পায় ।  আপনাদেরও পায় নিশ্চয়ই ?  ক্ষুধাকে এড়িয়ে চলতে পারে কে ! 
 ধীরে ধীরে লোকজন আসা শুরু করেছে দোকানে ।  দুজন সমবয়সী যুবক ,  বন্ধু হবে হয়তো ,  তাদের নখ বড় হয়ে চীনের প্রাচীরকে ছাড়িয়ে যাচ্ছে ,  হাহাহা !  তারা এগিয়ে আসে আমার দিকে ।  আমি তাদের বিশালাকার একটি নেইলকাটার এগিয়ে দিই ।  বললে অহংকার মনে হতে পারে ,  কিন্তু নিজেকে একজন দক্ষ ব্যবসায়ী ' ই দাবী করি আমি ।  সবরকমের মাল মজুদ রেখেছি ।  ওরা নেইলকাটারটা পরখ করে দেখছে । 
এই মুহূর্তে আমার দোকানের মিউজিক সিস্টেমটা কাজ করছেনা ।  তাই টিভি ছেড়ে দিয়ে রেখেছি ।  ওখানে খুব আজগুবী একটা অনুষ্ঠান দেখাচ্ছে ।  দুজন যুবক তাদের প্রেমিকাকে পাবার অভিপ্রায়ে ,  অবাক হবেন না ,  একজনকে দুজন ভালোবাসতেই পারে ।  হাজারজনও ভালোবাসতে পারে ,  এবং আমাদের এখানে যে কেউ চাইলেই তাকে পেতে পারে !  যা হোক ,  তারপর সে কি ভীষণ রক্তারক্তি ব্যাপার !  তরুণীর বাবা - মাকে তারা নখ দিয়ে খোঁচাতে লাগলো ।  এটা অবশ্য আমার দোকানের জন্যে ভালো একটা বিজ্ঞাপন হতে পারে ।  নখের প্রয়োজনীয়তা বোঝানোর জন্যে যথার্থ । 
 " এটা নিতে পারেন "  আমি আমার ক্রেতাদের দিকে নজর দিই । 
 " নখ যতই বড় আর শক্ত হোক ,  এটা দিয়ে আপনি চমৎকার একটা আকৃতিতে নিয়ে আসতে পারবেন ,  ছেটে ফেলতে পারবেন ।  "  বলি আমি । 
 " কিন্তু নখ তো আমাদের দরকার ।  বড় নখ দিয়ে আমরা রক্তাক্ত করতে পারি সহজেই ।  আমাদের অভিজোযন প্রক্রিয়া সম্পর্কে নিশ্চয়ই জানেন ,  এখন ছুরির বদলে আমরা নখ ব্যবহার করতেই সাচ্ছ্যন্দ বোধ করি ।  আর .  .  .  .  " 
 " আরে শুনুন শুনুন .  .  .  .  "  অভিযোজন বিষয়ক জ্ঞান দেয়াতে বিরক্ত হলেও আমি ধৈর্য হারাইনা ।  ঝানু সেলসম্যানের মত মুখে হাসি লেপটে রেখে তাদেরকে বোঝাই , 
 " অতি ব্যবহারে নখ ভোঁতা হয়ে যেতে পারে ।  আপনাদের বিশালাকার নখের আমি প্রশংসা করি ,  কিন্তু তা সূচালো নয় যথেষ্ঠ ।  একটু যত্ন - আত্নি করা দরকার না এই অমূল্য সম্পদের ?  আর আমার এই নেইলকাটারে শুধুমাত্র যে কর্তনের ব্যবস্থা আছে তা না ,  ধারালো করার ব্যবস্থাও আছে ।  নিয়েই দেখুন !  " 
আমি তাদেকে নেইলকাটারের যান্ত্রিক কলাকৌশল বোঝাতে থাকি ।  ধারালো করার সুবিধেটা দেখে তারা সন্তুষ্ট হয় ।  
আমার আজকের দিনের প্রথম বিক্রী ! 
এবারে আমি অন্য খদ্দেরদের দিকে নজর দিই । 
 " আমি অনেক দূর থেকে এসেছি ,  আপনার নখ ধারালীকরণ প্রক্রিয়াটা কিরকম একটু দেখানতো ?  বিজ্ঞাপনে যা দেখেছি সেটা স্রেফ ধাপ্পাবাজি কিনা কে জানে !  " 
আমি মনে মনে আমার ব্যবসাবুদ্ধির তারিফ করি ।  বিজ্ঞাপনটা নেহায়েৎ মন্দ হয়নি !  দূর থেকে মানুষ আসছে ।  বেশ কয়েকজন আছে এই দলে ,  দেখলাম ।  কারও বয়স ১৪ - ১৫ ' র বেশি হবেনা ।  ওদেরতো কেবল নখ বড় হবার সময় ,  এখনই ধারালো করার প্রয়োজন পড়ল ! 
 " আর বলবেননা " 
ওদের একজন বলে ওঠে ।  মনে হয় আমার মনের কথা বুঝতে পেরেই । 
 " এটা প্রায়ই ব্যবহার করতে হচ্ছে ,  ভোঁতা হয়ে গেছে ।  একটু ধার না দিলেই না !  " 
আমার মিউজিক সিস্টেমটা চালু হয়ে গেছে আবার ।  চমৎকার একটা মিউজিক বাজছে ।  ঠিক মিউজিক না অবশ্য .  . 
সেই  মুহূর্তে কোথা থেকে একটা বিশাল কুকুর চলে আসলো হম্বিতম্বি করতে করতে ।  তার ক্রুদ্ধ মুখ থেকে সারি সারি দাঁত বের হয়ে এসেছে গর্জনের ফলে ।  তার ক্রোধের কারণটা বুঝতে পেরেছি ।  কারণগুলো যা হতে পারে , 
১ ।  যে সঙ্গীতটা বাজছিলো ,  সেটা ছিলো কিছু মানুষের ,  নিদৃ্ষ্টভাবে বলতে গেলে আমার বর্তমান কাস্টমারদের বয়সী কয়েকজনের কুকুরের অনুকরণে চিৎকার ,  উল্লাস এবং দূর্বল নখহীন প্রতিপক্ষ একজনের প্রতি আক্রমণের অডিও টেপ ।  বিনা অনুমতিতে কুকুরজাতির অনুকরণ এবং তা প্রচার স্বাভাবিকভাবেই সে ভালোভাবে নেয়নি । 
২ ।  তারও হয়তোবা একটা নেইলকাটারের প্রয়োজন পড়েছে ,  এবং সে তার স্বভাবসিদ্ধ ভঙ্গিমায় তা চাইতে এসেছে । 
প্রথম প্রসঙ্গে আমি তাকে বলি , 
 " দেখুন ,  সংস্কৃতি এখন কোন ঘেরাটোপে বন্দী নয় ।  আমাদের উচিৎ পারস্পরিক শ্রদ্ধা বজায় রাখা ।  আমরা আজ আপনাদের উন্নততর সংস্কৃতি অনুকরণ করে পরিশূদ্ধ হচ্ছি ,  এতে আপনার খুশীই হওয়া উচিত ।  পরবর্তীতে আমরা সবাই মহামান্য হায়না জাতির সংস্কৃতি অনুসরণ করার কথা ভাবছি ।  আশা করি বুঝতে পারছেন যে আপনাদের ব্যঙ্গ করার জন্যে এসব নয় ,  বরং শ্রদ্ধাবোধ থেকেই উৎসারিত " 
একটানে কথাগুলো বলার পরে আমি একটু দম নিই ।  তারপর দ্বিতীয় প্রসঙ্গের ব্যাখ্যা দেয়া শুরু করি , 
 " দুঃখের সাথে জানাতে হচ্ছে যে ,  আমাদের বর্তমান চালানে যে নেইলকাটারগুলো আছে ,  সেগুলো শুধুমাত্র মনুষ্য ব্যবহারের জন্যে ।  আপনাদের কাছে বিক্রীর জন্যে নয় ।  যেদিন আমরা আপনাদের সমপর্যায়ে যেতে পারবো ,  আমরা অভিযোজিত হব ,  সেদিন নতুন নেইলকাটার আনা হবে ,  যা সবার জন্যে উন্মুক্ত ।  আশা করি বুঝতে পারছেন শ্রদ্ধেয় .  .  " 
শ্রদ্ধেয় কুকুরটি আমার ব্যাখ্যায় তুষ্ট হয় ।  সে তর্জন গর্জন থামিয়ে মৃদু ঘরঘর শব্দ করতে করতে লেজ নাড়িয়ে চলে যায় । 
আমি উনাকে বোঝাতে পেরে খুশী হই ।  কুকুর সম্প্রদায়ের সাথে ভাষাগত দূরত্বের কারণে আগে আমাদের যোগাযোগ করতে বেশ সমস্যা হত ।  কিন্তু এখন আমরা পরস্পরের বেশ কাছে এসে গেছি ,  সহজেই ভাব বিনিময় করতে পারি । 
এবার আমি আমার কাস্টমারদের দিকে নজর দিই । 
 " কম বয়সেই আপনাদের নখ যেরকম বেড়ে উঠেছে ,  তা প্রশংসনীয় ।  " 
 " কি যে বলেন !  "  তাদের মধ্যে একজন ভদ্রতা করে লজ্জা দেখায় । 
 " না সত্যিই ,  এরকম নখ দিয়ে আপনারা হাজার কিশোরের শরীর রক্তাক্ত করতে পারবেন " 
 " ধন্যবাদ "  তারা কৃতজ্ঞতা জানায় । 
 " তো ,  যা বলছিলাম "  ভদ্রতাসূচক বাক্যাবলী বিনিময়ের পরে তাদের একজন কাজের কথায় আসে । 
 " আমাদের চাই আরো ধারালো নখ ।  ইদানীং একটু সমস্যা হচ্ছে আঁচড় কাটতে বা ছোবল মারতে " 
তাদের অসুবিধার কথা শুনে আমি উদ্বিগ্ন হই ।  
 " আপনাদের যা বয়স ,  তাতে তো এই নেইলকাটার কিনতে গেলে শহরের মহান দেখভালকারীর ছাড়পত্র লাগবে ,  জানেন নিশ্চয়ই ?  সেটা এনেছেন কি ?  " 
তারা প্রয়োজনীয় কাগজপত্র দেখিয়ে বেশ কিছু নেইলকাটার নিয়ে চলে যায় । 
 আমি আরও বেশ কিছু বেচাকেনা করি ।  এখন আমার দুপুরের খাবার সময় ।  দোকান বন্ধ করে আমি খেতে বসি ।  লম্বা নখের কারণে নখের ভেতরে খাদ্যকণা আর পিঁপড়ে ঢুকে যেতে থাকে ।  আমি দংশিত হই ।  অস্বস্তি বোধ করি ।  কিন্তু কিছুক্ষণ পরেই আমার অস্বস্তিবোধ চলে যায় ।  আমি নখের ভেতর থেকে খাদ্যকণা বের করে ফেলে দিই ,  আর বেয়াক্কেল পিঁপড়া সহ যাবতীয় কীটপতঙ্গ গুলোকে চেটেপুটে চিবিয়ে চিবিয়ে খেয়ে ফেলি ।  ব্যাস !  আমার নখ পরিস্কার !  আচ্ছা ,  পিঁপড়েদেরও কি নেইলকাটার লাগে ?  নিজের আজগুবী চিন্তায় আমি নিজেই হোহো করে হেসে উঠি ।  অবশ্য ব্যবসায়ী মানুষদের যে রসবোধ আর দার্শনিকতা থাকতে পারবেনা তা নয় । 
 দুপুরের এই সময়টায় দোকানটা একটু নিরিবিলি ।  এসময় ব্যবসাপাতির বর্তমান পরিস্থিতি নিয়ে না ভেবে ভবিষ্যতের জন্যে মহাপরিকল্পনা করা যেতে পারে ।  আমার এই বিশেষ ধরনের নখ ধারালীকরণ নেইলকাটারের চাহিদা খুব একটা খারাপ হবে বলে মনে হচ্ছেনা ।  আমি আমার ভবিষ্যত নিয়ে নিশ্চিত থাকতে পারি ।  বাজারে অনেক কিছুর দরপতন হয় ,  চাহিদা কমে যায় ,  কিন্তু এই নেইলকাটারের ক্ষেত্রে এমন অবস্থা হবেনা এটা বলতে ঝানু অর্থনীতিবিদ হতে হয়না । 
হু ,  আমার অনুমান মিথ্যে না ।  শেষ দুপুরের দিকে তো ভীড় - ভাট্টা সমালাতে রীতিমত হাবুডুবু খেতে হল । 
 সন্ধ্যার দিকে যখন দোকান বন্ধ করে বাড়ী ফিরতে যাবো ,  তখন ভীত চেহারার এক লোক তার শিশুকণ্যাকে নিয়ে ইতস্ততভাবে প্রবেশ করল ।  তার মেয়েটি রক্তাক্ত ।  বয়স কত হবে ?  তিন বছর ?  ওরকমই হবে ।  আমার অনুমানশক্তি খুব ভালো । 
 " এখানে নাকি কৃত্রিম নখ পাওয়া যায় ?  "  তার কন্ঠে কেমন যেন একটা আকূতি । 
 " জ্বী না ,  আপনি ভুল জায়গায় এসেছেন ।  এটা নেইলকাটারের দোকান ।  যাদের নখ আছে ,  ধারালো এবং বৃহৎ ,  তাদের পরিচর্যার জন্যে এ জায়গা ।  " 
আমি লোকটাকে আরেকবার ভালোমত জরিপ করে নিই । 
 " হাহাহা !  আপনারতো নখই নেই দেখছি !  খামোখাই এসেছেন "  
তার কণ্যার শরীর থেকে টপটপ করে রক্ত ঝরতে থাকে ।  তার অস্ফুট আর্তনাদ তীব্র থেকে তীব্রতর হতে থাকে ।  আমি যারপরনাই বিরক্ত হই । 
 " আর শুনুন ,  সবার নখ থাকতে নেই ।  সবার আঁচড় কাটার অধিকার নেই ।  কেউ কেউ থাকবে শুধু আক্রান্ত হবার জন্যে ।  আপনি এবং আপনার মেয়ে তাদেরই দলে ।  আমাদের মহামান্য দেখভালকারী এমনটাই বলেছেন " 
লোকটা বোবাদৃষ্টিতে তাকিয়ে থাকে ,  আর মেয়েটার চিৎকার ক্রমশঃ বেড়ে চলে । 
 " ব্যতা করে গো মা ,  ব্যতা করে " 
 " ছিঁচকাঁদুনে কোথাকার !  "  আমি ধমকে দিই । 
 " তবে আমি আপনাদের জন্যে যা করতে পারি ,  তা হল ,  আপনাদের দ্রুতবর্ধমান নখগুলো কেটে দিতে পারি ।  যেন আর কখনও না গজায় ।  " 
বলেই আমি আর প্রত্যুত্তরের অপেক্ষা না করে রক্তাক্ত শিশুটিকে কাছে টেনে নিই । 
ওর তো আর নখ নেই ,  তাই আঙুলগুলোই কাঁটতে থাকি ।  মেয়েটির চিৎকারের সাথে চলতে থাকা রেডিওর ধারাভাষ্যে চমৎকার এক ফিউশন তৈরী হয় ।  ইতঃমধ্যেই নখবাজি যথেষ্ঠ জনপ্রিয়তা পেয়েছে ।  নখবাজদের সাফল্যের খবর যত্নের সম্প্রচারিত হচ্ছে ।  নখহীনেদের একদল ,  যারা আক্রান্ত ,  তারা ভয় পায় এতে ,  তাদের অন্যদলটি বেমক্কা বিস্মিত হয় এবং অতিদ্রুত ভুলে যায় । 
  " ব্যতা করে গো মা ,  ব্যতা করে !  " 
শিশুটি চিৎকার করতে থাকে ।  তার বয়স তিন বছর ।  তার মা এখানে নেই ।  খামোখাই চেচাচ্ছে । 
অতঃপর সফলভাবে কাজটি সম্পন্ন করে আমি নির্বাক হয়ে থাকা লোকটির দিকে অগ্রসর হই ।  তার হাস্যকর ছোট নখগুলো আমার প্রবল নেইলকাটার দিয়ে একদম নিকেষ করে দিতে হবে । 
 অনেক কাজ হয়েছে আজকে ।  এখন দোকানপাট বন্ধ করে খেতে যাবার সময় ।  আমার বড় বড় নখে লেগে থাকা রক্ত পরিস্কার করতে আলস্য লাগে ।  থাকুকনা !  রাতের খাবারের সময় ,  নখের ভেতর খাদ্যকণা আর পিঁপড়েরা ঢুকে বিরক্ত করে ।  কিন্তু তাতে কি এসে যায় !  একটু অস্বস্তি লাগে অবশ্য বেয়াকুফ পিঁপড়েগুলোর সঞ্চালনে ।  কিন্তু ওগুলোকে ঝেরে ফেলা এক মুহূর্তের ব্যাপার মাত্র !  


                    




আমি এবং বিবিধ পরিবহন

  রঙ পেন্সিল দিয়ে ছবি আঁকছি সময় কাটাতে ।  অনেকক্ষণ ধরে অপেক্ষা করে আছি কোন একটা পরিবহনের জন্যে ।  আজ আমার বনভোজনের নেমন্তন্ন ।  কারা যেন দিয়েছিলো ঠিক মনে করতে পারছিনা ,  তবে নিমন্ত্রণ একটা আছে এটা নিশ্চিত ।  এই নির্জনতায় নীরবতার চোখ রাঙানিতে কেমন কাঁচুমাচু হয়ে আছি ।  কেউ নেই আশেপাশে ।  কখন যে আসবে একটা বাস !  অথবা একটা ট্রেইন ।  অথবা একটা রিক্সা ।  অথবা অলৌকিক আলোয় সজ্জিত দেবরথ !  হাহা !  একটা .  .  . ঐতো আসছে ।  ঝাঁ চকচকে একটা বাস মসৃনভাবে এগিয়ে আসছে ।  যেন পথের সাথে তার কতদিনের সখ্যতা ।  বাসের মধ্যে অনেকগুলো শিশু ।  তারা আনন্দে গান গাইছে ,  নাচছে ।  আমার মনটা ভীষণ ভালো হয়ে গেলো দেখে ।  আমি ব্যাগটা কাঁধে নিয়ে হাত নাড়াতে লাগলাম খুশীতে ।  ঘ্যাঁচ করে ব্রেক কষল বাসটা ।  অদ্ভুত বুনোনের টুপি পরা আমুদে ড্রাইভার আমার দিকে চেয়ে হাসলো । 
  " কি মিয়া ,  কোথায় যাবা তুমি ?  " 
 " আমি .  .  .  "  এই যাহ !  কোথায় যাব তাতো ভুলেই গেলাম ।  একটু কৌশলের আশ্রয় নিতে হবে আমাকে  এখন ।  আমাকে যে যেতেই হবে !  কোথায় যাব ,  কেন যাব তা মনে নেই ,  কিন্তু এই ঝলমলে বাসটায় আমাকে চড়তেই হবে । 
শিশুকন্ঠের গান ভেসে আসে বসন্তের ফুলের রেণুর মত করে নাচতে নাচতে । 
 " আমি .  .  . আমি ওদের গান শেখাতে চাই " 
 " বটে ?  তোমাকে কে বলেছে যে এটা গান শেখানোর স্কুল ?  "  ভ্রু কুঁচকিয়ে নীরিক্ষার দৃষ্টিতে তাকালো এইবার ড্রাইভার । 
 " তাহলে  .  . তাহলে আমি ওদের মত করেই গাই ?  ওদের মত হয়ে যাই ?  এই নাও ব্যাগটা ধরোতো ,  দেরী হয়ে যাচ্ছে " 
 " হ্যাঁ ,  চাইলেই হলো আর কি !  অতই সহজ !  "   
 " সহজ না ?  "  আমি তাকালাম দেবশিশুদের নিস্পাপ চোখে । 
 " খুব কি কঠিন ?  "  প্রথমবারে কোন প্রত্যুত্তর না পেয়ে আমি আবার জিজ্ঞেস করলাম । 
কিন্তু ওরা কেউ কোন কথা বলছেনা ।  অস্বস্তিকর একটা নীরবতা বিরাজমান ।  ওদের সুরেলা কন্ঠের গান বন্ধ হয়ে গেছে সেই কখন !  
হঠাৎ করে ফিসফিসিয়ে কে যেন বলে উঠলো ,   " তুমি চলে যাও " 
মৃদু ফিসফিস ধীরে ধীরে সমস্বরে উচ্চারিত হতে থাকে ,   " তুমি চলে যাও "   " তুমি চলে যাও " 
 বাসের ড্রাইভারও এবার মওকা পেয়ে খুব একচোট হেসে নেয় মিটমিটিয়ে ,  তার গোঁফের ফাক দিয়ে ।  আমাকে একরাশ ধূয়োর মধ্যে নিমজ্জিত করে ভুস করে বাসটা নিয়ে চলে যায় ।  আমি ধূয়োর মধ্যে খাবি খেতে খেতে শুনতে পাই ধীরে ধীরে বিলীন হয়ে আস গানের সুর ।  ওরা আবার গাইতে শুরু করেছে , 
  " সহজ মানুষ সেতো বড় সহজ কথা নয়
বৃথেই , শুধু বৃথেই তুমি করছ অনুনয় " 
 গানের সুরটা যতই দূরে সরে যেতে থাকে কথাগুলো ততই আমার মনের মধ্যে গেঁথে যেতে থাকে ।  এরকম হলে আমার খুব কষ্ট হয় ।  মাথা ধরে যায় ।  বিপত্তির যেন শেষ নেই ।  বাস থেকে নির্গত ধূয়োগুলো উড়ে উড়ে যাচ্ছে আকাশের দিকে ।  ওরা মেঘ হয়ে যাচ্ছে ।  কি ভীষণ তাড়াহুড়ো !  কি যেন ফন্দি এঁটেছে !  বৃষ্টি হয়ে আমাকে ভাসিয়ে নিতে চায় ?  হাসি পেলো আমার ।  ওরা যদি জানতো যে বৃষ্টি কি ভীষণ প্রিয় আমার !  ওরা যদি জানতো যে .  .  .  . একসময় .  . সে কোন একসময় .  . কোনসময় যেন ?  ধুচ্ছাই !  হবে কোন একটা সময় ,  আমি বৃষ্টিতে ভিজতাম ।   আমার সাথে ভিজতো .  . কে যেন .  .  ?  সেই সিক্ততায় উবে যেত সব তিক্ততা ।  খুব মনে আছে আমার ।  কিন্তু আজ এই হঠাৎ শুরু হওয়া তুমুল বৃষ্টি আমাকে ভীত করে তোলে ।  আমি দৌড়ুতে থাকি ।  খুব দৌড়ুতে থাকি ।  নিরাপদ আশ্রয়ের প্রয়োজন আমার ।  এই নির্জনে  কোথাও কোন ঘরবাড়ি নেই ।  আমি কোথায় যাব ?  বুকের ভেতর জীবন ছটফট করতে থাকে ।   " এই রিক্সা "  !  কোনমতে বলতে পারি আমি হাঁপাতে হাঁপাতে ।  রিক্সার আরোহিনী আমার দিকে তাকিয়ে তাচ্ছিল্যের হাসি হাসে যেন । 
 " আমাকে নাও .  .  . আমাকে নাও "  ব্যাকুল কন্ঠে বলি আমি ।  আমি তাকে চিনতে পেরেছি ।  কি অদ্ভুত কাকতাল ,  এই ঝড়জলের রাতে ঠিকঠিক তার সাথেই দেখা হয়ে গেল আমার !  আর চিন্তা কি ! 
 " না " 
শীতল প্রত্যাখ্যান তার কন্ঠে । 
 " কেন ?  " 
 " কারণ ,  তুমি বেদম হাঁপিয়ে গেছ ,  তোমার আর আগের মত দম নেই
কারণ , কারণ তোমার হাতের কাটা দাগটা মুছে গেছে ,  যায় নিমিষেই
কারণ ,  কারণ ,  কারন .  . তুমি ভুলপথে হাঁটো রাখতে পারোনা খেই .  .  " 
সে খলবলিয়ে হাসতে শুরু করে ।   " তবে প্রকৃত কারণটা তো বলিইনি এখনও " 
  " কি "  জানতে ইচ্ছে করে আমার ।  কিন্তু আমি আসলেই বড্ড ক্লান্ত ,  বড় বড় করে শ্বাস নেবার তাড়ায় আমার আর প্রশ্ন করা হয়ে ওঠেনা ।  কিন্তু আমার উৎসুক জিজ্ঞাসু  মুখ দেখে হয়তো তার করুণা হয় ।  সে নেমে আসে । 
 " জবাব চাও ?  " 
আমি নৈর্ব্যক্তিক দৃষ্টিতে তাকিয়ে থাকি তার দিকে । 
 " কতটা চাও ?  " 
 " আমি .  .  .  " 
 " কতটা নেয়ার ক্ষমতা আছে তোমার ?  " 
 " আমার .  .  " 
 " পেয়েছো প্রশ্নের উত্তর "  ? 
সে ব্যঙ্গের হাসি হাসে আমার দিকে চেয়ে । 
 " বুড়োদের একটা ট্রেন আছে আর মিনিট দশেক পরে ,  সোজা গেলে পাবে ,  ওখানটাতেই যাও !  " 
 " কিন্তু আমি .  .  " 
আমাকে আর কোন কথা বলার সুযোগ দেয়না সে ।  হুশ করে কোথা থেকে এক অত্যাধুনিক মডেলের গাড়ী এসে থামে ।  সে চলে যায় ।  কার সাথে আমার দেখার ইচ্ছে হয়না । 
কিন্তু আমি এখন কি করব !  বুড়োদের ইস্টিশানে যাবার কোন মানেই নেই ।  কিন্তু আমাকে কোথাও যেতেই হবে ।  এভাবে উদ্দেশ্যহীনভাবে হেঁটে চলে লাভ নেই কোন ।  হাঁটতে হাঁটতে ভাবছি কি করা যায় ।  হঠাৎ একটা খসখসে কন্ঠ শুনে চমকে উঠলাম , 
 ' কোথায় যাবে তুমি ?  " 
আরেহ !  ধুর ।  এ যে সেই বুড়োদের স্টেশনেই এসে পড়েছি দেখছি । 
 " নাহ ,  কোথাও না ,  এমনি হাঁটছি " 
খিক খিক করে হেসে ওঠে বোকা বুড়ো ।  বলে , 
 " আমরাও অমন এমনি এমনি হেঁটেই এখানে এসেছি বাছা ,  তোমারও আর বেশি দেরী নেই "  
 " দাও তোমার ব্যাগটা আমাকে দাও "  হৃদ্যতা প্রকাশ পায় একজনের কন্ঠে । 
 " হ্যাঁ ,  ট্রেন আসতে আর বেশি বাকি নেই "  সবাই বেশ ব্যস্ত হয়ে পড়ে আমাকে নিয়ে । 
আমি রীতিমত বিরক্ত হয়ে উঠি তাদের এহেন উপযাচকপূর্ণ আচরণে ।  
 " বুড়োদের সাথে থাকতে বয়েই গেছে আমার "  রূঢ়তা প্রকাশ পায় আমার কন্ঠে ।  
ট্রেনের হুইসেল বেজে ওঠে ।  ওরা আমাকে ছেড়ে দিয়ে হন্তদন্ত হয়ে ট্রেনে ওঠার যোগাড়যন্তর শুরু করে । 
 কিন্তু এ কি !  এ ট্রেনটাতো দেখছি বেজায় বেগতিক আচরণ শুরু করেছে !  লাইন ছেড়ে দিয়ে আমার পেছনে লেগেছে ।  আবারও দৌড় দৌড় দৌড় ! 
  " আর পারিনা আর পারিনা আমার ক্লান্তি আমায় কাঁদায় "  
 কতক্ষণ এভাবে দৌড়েছি মনে নেই ।  অচেতন হয়ে গেছিলাম হয়তোবা ।  চেতনা ফিরে পাবার পরে দেখি মিশমিশে অন্ধকার এক ঘরে শুয়ে আছি ।  কারা যেন অপেক্ষা করছিলো আমার জন্যেই ,  আমার চেতন ফিরে পাওয়ার জন্যেই । 
 " এই চুপ চুপ "  উদগ্রীব হয়ে ওঠে ওরা । 
 " তোমরা কে ?  "  
 " আমরা কে অত জেনে কি হবে ?  তোমাকে অচেতন অবস্থায় উদ্ধার করে এনেছি ।  এখন তোমাকে তোমার  অভিষ্ঠ লক্ষ্যে পৌছে দিলেই তো হল ?  গাড়ি অপেক্ষা করছে বাইরে " 
 " আমার অভিষ্ঠ লক্ষ্য কি ?  
 " জানোনা তুমি !  "  কৌতুক প্রকাশ পায় ওদের কন্ঠে ।  
 " এত তাড়াতাড়ি অবশ্য না গেলেও চলবে ,  তবে বেশি দেরীও নেই ।  আর একদিন না একদিন তো যেতে হবেই  , নাকি !  "  ওরা বলে । 
 " এত অন্ধকার কেন এখানে ?  "  আমি প্রসঙ্গ পাল্টাই । 
 " আলো পাবে কোথায় বোকা !  সব আলো খরচ করে এসেছো না !  যাইহোক ,  শোনো ,  বেশিক্ষণ কিন্তু সময় নেই ,  আমরা চলে যাচ্ছি ।  তুমি সিদ্ধান্ত নাও থাকবে নাকি যাবে ।  আমরা চলে গেলে কিন্তু এই অন্ধকার ঘরে তোমাকে একা থাকতে হবে " 
 " আমি যাবোনা " 
 " যাবেনা ?  আরেকবার ভাবো ।  একদিনতো আসতেই হবে ।  কিভাবে ,  কেমনভাবে আসো তার কোন ঠিক আছে ?  আজকের দিনটা ভালো ,  চলে আসো " 
 " নাহ !  "  অস্বীকৃতি জানাই আমি ।  ওরা চলে যায় । 
 আমি আমার একমুঠো জীবন প্রাণপণে খামচে ধরে থাকি গোঁয়ারগোবিন্দের মত .  .  .  . 
 

                    




একটি পারিবারিক গল্প

                                                * 
সম্প্রতি একটা টেপরেকর্ডার কেনার কথা ভাবছি ।  পুরোনো আমলের .  . ছিলোনা ঢাউস সাইজের ?  গান শোনা যেতো ,  রেডিও শোনা যেতো ,  আবার কথা রেকর্ডও করা যেতো !  বৃথাই গুণকীর্তন করছি ওই রদ্দিমালের !  ইদানিং কত উন্নতমানের ,  চমৎকৃত করার মত যন্তর বের হয়েছে !  আমাদের অনুজেরা কানে অলংকারের মত সজ্জিত করে রাখে প্রযুক্তির ক্ষুদ্রাতিক্ষুদ্র বিস্ময় !  কিন্তু আমার এখন আর কিচ্ছুতেই বিস্ময় জাগেনা ।  কেউ যখন কোন  নব্য আবিস্কৃত বিস্ময় আমার সামনে তুলে ধরে তার গুণকীর্তন করা শুরু করে ,  তখন আমি ভদ্রতাবশত যথেষ্ঠ উচ্ছাস দেখালেও মনের চরে চড়ে বেড়ায় মরা বক ।  মনটা মরে গেছে আমার ।  না .  . এখনও মনে হয় মরেনি ।  তাই তাকে বাঁচানোর জন্যে শেষ প্রচেষ্টা হিসেবে আমি প্রস্তুতি নিলাম হাওয়াবদলের ।  দীর্ঘভ্রমনের জন্যে পর্যাপ্ত পরিমাণ সম্বল সঙ্গে নিলাম ।  
আমি হাঁটি 
আমি হেঁটে চলি
শহরের পীচঢালা পথ কখনও আমার কাছে পলিমাটির মত নিবিড় মনে হয় । 
 এই দীর্ঘযাত্রার ফলশ্রূতিতে আমি একদিন শহরের প্রত্যন্ত এক অঞ্চলের যন্ত্রপাতি সারাই করার দোকানে এসে উপস্থিত হই ।  প্রৌঢ় দোকানি বসে বসে ঝিমুচ্ছিলো ।  আমাকে দেখে তার চোখ চকচক করে উঠলো ।  আমাকে মোহিত করার জন্যে সে তার পুরোনো ,  প্রায় বিকল সরঞ্জামগুলোর স্থায়ীত্ব সম্পর্কে বলা শুরু করলো । 
 " কুনো চিন্তা করবেননা ছ্যার ।  এইডা ন্যাশনাল কোম্পানির জিনিস ।  দশ বচ্ছরেও কিছু হৈবোনা ।  আর কিছু হৈলে নিয়া আসবেন .  . আইজকাল কি সব জিনিস বাইর হইছে দুইদিন পরপর নষ্ট হয় .  .  " 
  তার সাথে আলাপে মেতে উঠতে আমার কোন আগ্রহ ছিলোনা ।  আমি গিয়েছিলাম অসুস্থ্য একজনের জন্যে পথ্য কিনতে ।   
                                               * 
বাসায় থরে থরে সাজানো আছে পুরোনো দিনের গানের এ্যালবাম ।   আর আছে কিছু ব্যক্তিগত কথোপকথন ।  আমি ধূলো জমতে দেইনি ওসবের উপরে ।  সযতনে পরিস্কার করেছি সবসময় । 
 - তুমি সুস্থ্য বোধ করছোতো ?  আমি আমার মনটাকে জিজ্ঞেস করলাম ।  তার প্রফুল্ল হাসি দেখে অনেকটাই আশ্বস্ত হলাম ।  ওকে শুইয়ে দিলাম একটা আরামদায়ক স্থানে ।  পরিচর্যার জন্যে ব্যবস্থা করাটাই বাকি এখন ।  
 - বল তোমার কি চাই ?  আমি শুধোলাম তাকে । 
 - কি না ,  বল কাকে । 
 - আচ্ছা বল কাকে চাও ।  দেখা যাক এনে দিতে পারি কিনা । 
 - আচ্ছা তোমার কি মনে আছে ওই গুট্টুস গাট্টুস বাবুটার কথা ?  ওই যে পানিপিস্তল দিয়ে গুলি ছুড়তো ?  কি যেন নাম তার .  .  ওকে একটু এনে দাওনা .  . ওর কথা শুনতে ইচ্ছে করছে খুব .  . 
বুঝলাম স্মৃতিবৈকল্যে ভুগছে সে ।  আমার ছোটভাইটার নামটাই ভুলে গেছে !  অসুস্থ্যতার চরম পর্যায় ।  আমি খুঁজতে লাগলাম ওয়ার্ডরোবে সাজানো গল্পবলা ফিতে গুলো ।  পেয়েও গেলাম ।  মনে আছে ,  অনেকদিন আগে ,  অনেক অনেক .  . দিন আগে ,  যখন আমরা দলবেঁধে বনভোজনে যেতাম আর কাগজের স্মৃতিতে বন্দী হতাম হাস্যমুখে .  .  আমরা তখন ছড়া বলতাম ,  কেউ কোন লাইন ভুল করলে হেসে ফেলতাম ।  আমাদের ছোট্টভাইটা একবার ভুল করেছিলো ,   " ঐ দেখা যায় তালগাছ ,  ঐ আমাদের গাঁ "  ,  বলতে গিয়ে ভুলেই গিয়েছিলো পরের লাইনগুলো বেমালুম !  সে নিয়ে আমাদের কত হাসাহাসি !  স্মৃতি অবিনশ্বর করার উৎসাহে আমরা তা রেকর্ড করে রেখেছিলাম যন্ত্রের সহায়তায় ।  আমি এখন ওটাই খুঁজছি ।  একজন রোগাক্রান্ত মানুষকে সহায়তা করার সামান্য প্রয়াস আর কি !  কোথায় গেল !  কোথায় গেল !  সেইসময়ের চরম জনপ্রিয় হওয়া লম্বা চুলের গায়কটাকে দেখছি ,  যাকে ইদানিং সবাই ব্যাকডেটেড বলে ,  তা বলুকগে !  এইতো পেয়েছি ।  স্পষ্ট করে লেবেল সাঁটানো আছে ,   " গুট্টুসের কবিতা "  । 
 -  " এই ,  এত দেরী করছ কেন !  জানোনা আমি অসুস্থ্য !  "  আকুতি প্রকাশ পেল তার কন্ঠে ।  আমি দ্রুত গুট্টুসের কবিতা চালিয়ে দিলাম জরাজীর্ণ টেপরেকর্ডারে । 
 - মনে আছে তোমার ?  স্মিত হেসে বলল সে । 
 -  কি যে বল !  থাকবেনা !  আমার ঠোঁটের কোণেও হাসি ফুটে উঠলো সম্ভাব্য অতীত অবগাহনের আনন্দে ।  
প্লে বাটনটা টিপে দিলাম ।  কিছুক্ষণ খসখস শব্দ ।  তারপর আমাদের প্রিয় গুট্টুসকে আবার শুনবো আমরা ।  অধীর আগ্রহে অপেক্ষা করে আছি আমি আর আমার মন । 
                                               * 
বেজে উঠলো টেপরেকর্ডার ।  
হাউয়ার পুলারে এমন ছ্যাচা দিতে হৈবো যে জীন্দেগিতে আর দিল্লাগি করবার পারবোনা ।  
 ঐ দেখা যায় তালগাছ
 খানকির পোলার হাইট ছয় ইঞ্চি কমায় দিতে হইবো । 
 ঐ আমাদের গাঁ
 টেপরেকর্ডারে কথা জড়িয়ে যাচ্ছে ।  এলোমেলো হয়ে যাচ্ছে ।  আমি আমার ভয়ার্ত চোখে তাকিয়ে থাকা রোগীর দিকে তাকালাম ।  
 " আরে বোঝোনা !  পুরোনো জিনিস ,  একটু আকটু সমস্যা করবেই !  "  আশ্বস্ত করলাম তাকে ।  আমি প্রাণপণে চেষ্টা করছি আমার যাবতীয় দক্ষতা দিয়ে বেতাল জিনিসটাকে ঠিক করতে ।  এইতো হয়ে এল বলে ,  এইতো হয়ে গেছে ।  এবার আর কোন সমস্যা হবেনা । 
 আমি আবার চালিয়ে দিলাম যন্ত্রটাকে । 
  -  " আরে বাল .  . সমস্যা তো একটু আকটু হইবোই ,  তারলিগা অত ভয় পাইলে চলবো ?  আমগো নেতারা আছে কিল্লিগা ?  " 
আমাদের গুট্টুসেরই কন্ঠ ।  
  - ও এরকম করে কথা বলছে কেন ?  ওর কন্ঠে মানুষের রক্তের নোনতা স্বাদ কেন ? 
 - এটা আমাদের গুট্টুস না
 - এটা আমাদের গুট্টুস না ,  কিন্তু ওই তো একসময় আমাদের গুট্টুস ছিলো ,  তাইনা ? 
 আমি আর কোন কথা খুঁজে পেলামনা ।   " আরে বাদ দাও পুরোনো জিনিস ,  দোকানদার ব্যাটা একটা আস্ত ধড়িবাজ "  বলে কোনমতে কেটে পড়লাম ।  প্রেসক্রিপশনে আর কি কি লেখা আছে  দেখছি .  .  .  .  " একটি পুরোনো পারিবারিক এ্যালবাম "  ।  তা বেশ ।  খুঁজে পেতে নিয়ে আসলাম একটা । 
স্টুডিওর সাগর বা পর্বতের পাশে কেতাদুরস্ত হয়ে দাঁড়ানো সেসব ছবি !  নিশ্চিত প্রতিষেধক হিসেবে কাজ করবে ।  প্লাস্টিক ।  কাগজ ।  অতঃপর মানুষ ।  আমাদের প্রিয় মানুষ ।  আমাদের প্রিয় হাসি !  তাই বা কম কিসে ! 
 " দেখ দেখ ,  মা কি সুন্দর হাসছে !  "  আমি সাগ্রহে তাকে দেখাতে গেলাম । 
 " কোথায় মা ?  "  আমি তো দেখতে পাচ্ছি শুধু হাড়গোড় ।  
আমার মাথায় রাগ চেপে গেল ।  এরকম ভুল কেউ বকে ! 
 " ভালো করে দেখ ,  হাড়গোড় কোথায় পেলে ?  এই যে দেখনা ,  মায়ের কোলে ছোট্ট তুমি !  " 
 " আমার চোখ মিথ্যা দেখেনা ।  আমি অসুস্থ্য হলেও আমার চোখটা নষ্ট হয়নি "  সে সদম্ভে বলল । 
 " আর তুমি কখনও সুস্থ্য হবেনা এও বেশ জেনে রাখো হাহাহা !  অট্টহাসি হেসে সে হূমকি দিলো আমাকে । 
আরে .  .  .  কি বলে !  
 " অসুস্থ্য তো আমি না ,  তুমি !  "  প্রতিবাদ জানালাম আমি । 
 " কে অসুস্থ্য সেটা খুব ভালো করেই জানা আছে আমার ।  অনেক হয়েছে এ অভিনয় ,  আর  না "  বলে সে গা ঝাঁড়া দিয়ে উঠলো ,  উঠে গেলো শয্যা থেকে । 
 " প্লিজ যেওনা ।  প্লিজ !  "  অনুনয় করলাম আমি । 
কিন্তু সে কোন কথা বলছেনা আর ।  দৃপ্তপদে এগিয়ে আসছে আমার দিকে .  . একসময় সে আমার মধ্যে মিশে গেলো । 
                                          * 
কিছুদিন পরে আমি আবার সুস্থ্য হয়ে উঠি । অফিসে  আমার ইনক্রিমেন্ট বেড়ে যায় ।  আমি আরো বাড়ানোর চেষ্টায় মশগুল থাকি ।  আর স্মৃতিনগরীতে ক্রমাগত হাঁটার ফলে হাঁটুতে যে ব্যথা হয়েছিলো সেটাও কমে গেছে ।  আমার আছে জীবন্ত হাড়গোড় আর মাংস ।  আমি বেঁচে থাকি ।  আমি সুস্থ্য হয়ে উঠি .  .  
    

                    




সে ,  সে ,  এবং সে

  - কত টাকা লাগবে তোর ? 
 - লাখ পাঁচেক
 - এত .  .  .  .  ? 
 - আমার আর কোন উপায় নেই দোস্ত ,  ডু অর ডাই সিচুয়েশন .  . তোর তো অনেক আছে .  . ব্যবসাটা দাঁড়িয়ে গেলে তোকে শোধ দিয়ে দেব ,  কসম ! 
 - আরে এসব কি বলিস !  তোর জন্যে এতটুকু করতে পারবোনা !  কালকে একবার আসিস অফিসে ।  নটার মধ্যে ,  ওকে ? 
বহুজাতিক সদাগরি প্রতিষ্ঠানের এমডি আশ্বাসবাণী দিলো ব্যবসায়ে ক্ষতিগ্রস্থ যুবকটিকে ।  এখন সে সানন্দে বাড়িওলার হুমকি সয়ে নিতে পারবে ।  পাড়ার উঠতি মস্তানদের খিস্তিগুলোও সুশ্রাব্য হয়ে উঠবে খুব । 
 - জ্বী জ্বী বলুন ! 
 - সাত মাসের বাড়িভাড়া বাকি রাখছেন ,  সাতদিনের মধ্যে না দিলে কিন্তু লাইথ্যায়া বাইর কইরা দিমু কয়া দিলাম ।  অনেক সইহ্য করছি ,  এইবার এ্যাকশোন না নিলে চলবনা । 
 - জ্বী অবশ্যই !  অবশ্যই এ্যাকশান নিবেন ।  কালকের মধ্যেই দিয়ে দেব ভাড়া ।  
আমার একজন পরিচিত লোক আছে ,  যে মোটা বেতনের চাকুরি করে ।  পরিতৃপ্তির সাথে ভাবলো ক্ষতিগ্রস্থ ব্যবসায়ী ।  সে আমার বন্ধুও বটে ।  
 - যাবি ?  ম্যানেজিং ডিরেক্টরকে শুধালো সে । 
 - চল ! 
 তারা হাঁটতে থাকে নস্টালজিয়ার মসৃণ পথ ধরে ।    
 এসে গেছি !  সমস্বরে উল্লাস প্রকাশ করল দুই গীতিকবি ।  
 - আরেকটু জোরে চলনা !  গীতিকবি নং এক বলল ।  
 -  দৌড়ো দৌড়ো দৌড়ো .  .  .  এখনও অনেক পথ বাকি । 
ওরা দৌড়োতে দৌড়োতে পেড়িয়ে যায় বিশ্ববিদ্যালয়ের সবুজ সবুজ প্রাঙ্গন ,  মাতাল মাতাল কবিতা লেখার রাত ,  উদাস উদাস ক্লাশরুম ,  আর নেশা নেশা স্বপ্নঘর । 
ওরা পৌছে যায় নতুন গন্তব্যে । 
 - নাম কি তোমার ?  দেবশিশু নং এক জিজ্ঞাসা করল । 
 - আমার নাম ?  .  .  . দেবশিশু নং দুই উত্তর দিতে গিয়ে কার যেন কর্কশ কন্ঠে বাধা পেল । 
  " অনেক হইয়াছে এবার নিজ নিজ গৃহে ফিরিয়া যাও ধেড়ে যুবকেরা " 
 সময়
বড়
নির্মম
শাসক
 ক্ষতিগ্রস্থ ব্যবসায়ী হাঁটতে থাকে এলোমেলো পদক্ষেপে ।  কাল সকালে বেরুতে হবে ।  রাত্তিরে তাড়াতাড়ি ঘুমুনো দরকার । 
ম্যানেজিং ডিরেক্টর  তার নতুন মডেলের গাড়ী করে যেতে যেতে আবেগাপ্লুত হয় ।  বন্ধুত্বের জন্যে সে মহান হবে সিদ্ধান্ত নিয়ে ফেলেছে ।  আহা !  বড়ই আরামদায়ক অনুভূতি ।  ক্ষতিগ্রস্থ ব্যবসায়ীর দূরবস্থার বিবরণ শুনে সে তো আজ প্রায় কেঁদেই ফেলেছিলো ।  বছর পাঁচেকের ব্যবধান ।  এর মধ্যে কত পাল্টে গেছে বেচারা !  জীবনের কাছে মানবিকতার একি পরাজয় !  আরো এক চুমুক তরল আগুন গলায় ঢেলে দিল সে ।  ভেউ ভেউ !  কান্না পাচ্ছে তার ।  ভার্সিটি থেকে বের হবার পরে বেচারার বাপজান ইন্তেকাল ফরমাইয়াছিলেন ।  এরপরে পৈতৃক ব্যবসা রক্ষা করার জন্যে কি নিরন্তর সংগ্রাম আর প্রতি পদে পদে পরাজয় !  ওহ !  ইনটলারেবল ।  লাইফ ইজ সো আনফেয়ার টু সাম পিপল ।  আরেক পেগ শেষ করতে করতে ভাবেন এমডি সাহেব ।  
 টলোমলো পায়ে ঘরে ফেরেন এমডি সাহেব ।  তার জীবনসঙ্গিনী একজন নামকরা ডেন্টিস্ট ।  সে কেমন সরু চোখে তাকিয়ে আছে তার দিকে ।  
 - আজকে কি বেশি টেনে এসেছো নাকি ?  রোষের সাথে জিজ্ঞাসা করে সে । 
 -  ওহ ফরগেট দ্যাট বেইবি ।  আজকে আমার মনটা খুব খারাপ ।  আমার বন্ধুর লাইফ ইজ এ্যাট স্টেক আর আমি আমার বিলাসী জীবনে মত্ত .  .  শত ধিক আমাকে !  গলা ছেড়ে কেঁদে উঠলো সে । 
 -  কি হয়েছে ?  কার কথা বলছো ? 
ডেন্টিস্ট জেরা শুরু করল ।  সবকিছু শোনার পরে সে তার চশমাটা ভালো করে দুচোখের মাঝে এঁটে নিয়ে হিসহিস করে বলল ,  
 - বেকুব !  
 -  কি বললে ? 
 - বললাম যে তুই একটা বেকুব । 
 -  কেন বললে ?  ও যে বড় অসহায় !  আমি ওর জীবন বাঁচাতে চাই ।  মাস্তানদের কাছে ওর অনেক দেনা ,  ওরা ওকে মেরে ফেলবে । 
 - তুই এত বড় একটা কোম্পানির হিসাব নিকাশ মিলাস আর এই সামান্য হিসাব বুঝতে পারছিসনা !  
ডেন্টিস্টের দন্ত যেন সাপের বিষদাঁত ।  ছোবল দেয়ার জন্যে ফুঁসছে সর্পিনী । 
 -  কি হিসাব ? 
 কাতর কন্ঠে জিজ্ঞেস করে বন্ধুর দূরবস্থায় ব্যথিত হরিণশাবক ।  ভীত চোখে তাকায় ভয়ানক কালসর্পের দিকে । 
সর্পিনী হিলবিল করে চলে ফেরে ।  বিষদাঁতে করে বয়ে নিয়ে আসে হিসেবকারি যন্তর । 
ওরা হিসেব করতে থাকে । 
৫ বছর বিরতি +  ৫ লাখ টাকা  +  বন্ধুত্বের অন্যায় সুযোগ = 
 ত্রিমাত্রিক সমীকরণ ।  তিনটে সমাধান পাওয়া যায় ।  
  - সঠিক উত্তর কি হবে বল ?  মাস্টারনী শুধোয় ছাত্তরকে । 
 -  এ্যাঁ .  . ও .  .  মাথা চুলকোতে চুলকোতে উত্তর দেয় সে ,  মিথ্যে বলেছে তাইনা ম্যাডাম ?  টাকার জন্যে মিথ্যে বলেছে ।  ওটা দিয়ে সে ফূর্তি করবে । 
 -  ঠিক হয়েছে !  তুমি পাস ।  দশে দশ ।  নাও ,  পুরস্কার হিসেবে এক গ্লাস অরেঞ্জ জুস খাও । এটা ইচ্ছে না হলে তোমার ঢাউস বোতলের ঐটাও খেয়ে নিতে পারো । 
 - হুমমম ।  ম্যানেজিং ডিরেক্টর গলায় ঢেলে দেয় এক পেগ ।  আবার সে আবেগাক্রান্ত হয়ে পরে ।  মনে হয় কোথাও একটা ভুল হচ্ছে ।  খুব ভুল হচ্ছে হিসেবে ।  অংকটা ঠিকমত হয়নি ।  তার আবার কান্না পায় ।  পরক্ষণেই প্রবল বিবমিষা অনুভব করে ।  পাকস্থলি থেকে উগড়ে বের হতে থাকে 
 বন্ধুতা
মানবিকতা
তার মায়াবতী স্ত্রী করুণ দৃষ্টিতে তাকিয়ে থাকে । 
 উগড়ে বের হতে থাকে
 স্মৃতির গলিত মাংসপিন্ড
  - খুব কষ্ট হচ্ছে ?  স্বামীর দুর্দশায় ব্যথিত হয় স্ত্রী । 
  - যা যা সরে যাহ !  আমার কাছে ঘেঁষবিনা ।  ক্ষতিগ্রস্থ ব্যবসায়ীর বন্ধুটি বলে ।  পরক্ষণেই আবার বিকট শব্দে বমি করে সে । 
 উগড়ে দেয় 
 হৃৎপিন্ডের একাংশ । 
  - স্যরি ডিয়ার .  .  আমার কথায় কিছু মনে করনা ।  আমি আসলে খুব কনফিউজড .  .  বেচারাকে কথা দিয়েছি .  .  ওর সত্যি খুব সমস্যা .  . কিন্তু এতগুলো টাকা .  . ধুর .  . আবেগটাকে যে কেন নিয়ন্ত্রণ করতে পারিনা .  .  ঐ শালা এতবছর পরে কেন যে আসলো .  .  কি যে করি .  . 
  - অত কিছু এখন ভাবতে হবেনা তোমার ।  কোমল কন্ঠে বলল তার স্ত্রী ।  এখন আসো ফ্রেশ হয়ে অল্প একটু খেয়ে নাও ।  পরে তোমার যা মনে হয় কর । 
 - ধুশ শালা !  কি এক প্যাঁচে পরলাম ।  অসহিষ্ণুতা প্রকাশ প্রায় তার স্বামীর কন্ঠে । 
  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  * 
 ক্ষুধামান্দ্য একটা জটিল রোগ ।  তবে এর সমাধানও আছে আমাদের কাছে ।  আজকের বিশেষ কনসেশনে আপনারা নাম মাত্র মূল্যে এর চিকিৎসা পাবেন .  .  .  . শুয়ে শুয়ে ভাবছিলো স্বপ্নালু যুবক ।  একসময় এসবও করতে হয়েছে ।  তবে এখন তার ভাবনার দিন শেষ ।  কাল পরশু টাকাটা পেলে সব দেনা শোধ করে দেবে ,  আর নিজেও একটা ব্যবসা শুরু করবে ।  ভাবতে ভাবতে এক চিলতে হাসি ফুটে উঠলো তার মুখে ।  হঠাৎ দরজায় কড়া নাড়ার শব্দ ।  জোরে জোরে ।  বার বার । 
 " কে "  ? 
উত্তরে ওপাশ থেকে আরো জোরে কড়া নাড়ার শব্দ হতে লাগলো । 
  #  #  #  #  #  #  #  #  #  #  #  #  #  #  #  #  #  #  #  #  #  #  #  #  #  #  #  #  #  #  #  #  #  #  #  #  #  #  #  #  #  #  #  #  #  #  # 
  - খাবানা ? 
 - নাহ ক্ষুধা নাই । 
 - একটু খাও ! 
 -  আমি পরে খাব ডিয়ার ,  তুমি খেয়ে নাও ।  আমি একটু নিউজটা শুনে আসি কেমন ? 
 - নিউজ আর কি শুনবা !  সেইতো .  . 
  " আসসালামুয়ালাইকুম ,  রাতের সংবাদে আপনাদের স্বাগত জানাচ্ছি আমি .  .  " 
 .  .  . সেইতো গতানুগতিক সব খবর
রাজনীতি
 " বিরোধী দলের নেত্রী এক প্রেস কনফারেন্সে বলেন ,  ইতিমধ্যেই এই সরকারকে জনগণ প্রত্যাখ্যান করা শুরু করেছে .  .  " 
  .  .  . হু ,  ঠিকই বলেছো রাজনীতি ,  কাদা ছোঁড়াছুঁড়ি .  . এসবই তো .  . 
 স্বামী ,  স্ত্রী একে অপরের সাথে মতবিনিময় করে । 
 - আর হচ্ছে খুন ।  এটা যা বেড়েছে ইদানীং ! 
  "  আজ রাতে দক্ষিণ কমলাপুরে সন্ত্রাসীদের ছুরিকাঘাতে নিহত হয়েছে .  .  " 
 সে এবং সে বড় বড় চোখ করে টিভি স্ক্রিনের দিকে চেয়ে থাকে । 
 " সে ' ই না ?  "  জিজ্ঞাসা করে সে । 
 " হ্যাঁ !  "  উত্তর দেয় সে । 
 " ভেরি স্যাড ইনডিড " 
 কয়েকমুহূর্ত নীরবতা ।  তারপর নামকরা বহুজাতিক কোম্পানির সফল এমডি এবং একজন সুখী স্বামী তার স্ত্রীকে আদুরে কন্ঠে অনুরোধ করে , 
  " ক্ষুধা লেগেছে ভীষণ ।  চলো একসাথে ডিনারটা সেরে ফেলি " 
 ওরা হাসে ।  ওরা খুনসুটি করে ।  ওরা খায় ।  ওরা খেয়েই চলে ।  
 অথবা ওদেরকে গোগ্রাসে গিলে চলে কেউ .  .  .  . 
    

                    




প্যারানয়েডের ডিফেন্স মেকানিজম

                                           ( ১ ) 
মায়া আপা পান খেতে খেতে গল্প করছেন ।  পানের পিকজনিত রক্তিমতায় লাল ঠোঁটদুটো আরো লাল হয়ে উঠেছে ।  আরো আকর্ষণীয় হয়ে উঠেছেন তিনি ।  আমি তার খুব কাছেই বসা ।  ইচ্ছে করলেই ছুঁয়ে দিতে পারি তার নরম গাল ,  অথবা আরও একটু সাহসী হলে .  .  .  .  .  .  .  .  . 
 কলিংবেলের শব্দে কল্পনা থেকে কুৎসিত বাস্তবে ফিরে এলাম ।  নিশ্চয়ই কোন অপদার্থ হোমসার্ভিসের ছোকড়া ,  নাকি আমার কোন বন্ধু বান্ধব ,  নাকি আত্নীয় স্বজন ?  নাকি ময়লার ঝুড়ি নেবার লোক ? 
 আমি দরজা খুললাম ।  ফিটফাট পোষাকে ও কে দাঁড়িয়ে ?  এ আমার কোন বন্ধু নয় ।  
ময়লার ঝুড়ি নেবার লোক । 
 " ভালো আছিস ?  "  ময়লার ঝুড়ি নেবার লোকটা জিজ্ঞেস করল । 
আমি তার ঈষৎ ফাঁক হওয়া স্মিতহাস্যমুখে ময়লা ঢেলে দিলাম । 
সে আনন্দ পেল ।  সে আমার ঘরে প্রবেশ করল । 
 " খালাম্মারা কোথায় রে ?  "  আমি তার দিকে তাকালাম ।  তার চোখে খুনীর দৃষ্টি ।  ওর চোখটা আয়না ।  আমার রোমকূপ দাঁড়িয়ে গেছে ।  আমি অস্থির এবং আতঙ্কিত বোধ করছি ।  আমাকে বাঁচানোর কি কেউ নেই ?  নিঃশ্বাস ভারী হয়ে আসছে ।  বুকটা যেন পাথর । আমি অসহায় দৃষ্টিতে চারিপাশে তাকাচ্ছি সাহায্যের জন্যে ।  হঠাৎ  দেখলাম মায়া আপা চলে এসেছে ।  
মায়া আপা চলে এসেছে ! 
আমি জানতাম সে আসবে ।  সবসময়ই আসে ।  হুফফফফ ।  জমে থাকা নিঃশ্বাসকে উড়িয়ে দিলাম সিগারেটের ধোঁয়ার মত ।  
মায়া আপা খুব ভালো চা বানাতে পারে ।  আমি আমার বন্ধু সাহেদের সাথে বসে এখন চা খাচ্ছি ।  মায়া আপার বানানো । 
বেশিক্ষণ থাকিসনা !  বেশিক্ষণ থাকিসনা ।  বেশিক্ষণ থাকিসনা ইউ ফাকিং ইডিয়ট !  ইউ আর গেটিং অন মাই নার্ভস ।  সাহেদকে কোথায় দেখেছিলাম যেন ?  সেদিন রাস্তার ধারে ঐ নেড়ী কুত্তাটাই সাহেদ ছিলোনা ?  ঘেউ ঘেউ করছিলো ?  আর আমার ভয় করছিলো খুব ।  আমি কুকুর ভয় পাই ।  গেট লস্ট !  মায়া আপা চলে যাচ্ছে ,  আমার ভয় করে  ,  ভয় করে ,  ভয় করে .  .  .   
 সাহেদ ক্রমশঃ হিংস্র হয়ে উঠছে ।  আমি দেখেছি সন্ধ্যা হবার পরে বেশিরভাগ মানুষই হিংস্র হয়ে যায় ।  ড্রাকুলার মত ।  সবাই নিঃশব্দ ঘাতক হয়ে যায় ।  সাহেদ এখন সশব্দ ঘাতক ।  
 ঘেউ ঘেউ ঘেউ !  দাঁত খিঁচিয়ে চলছে সে ।  কি কুতসিৎ ,  আর ভয়ংকর !  আমি মনেপ্রাণে মায়া আপার মুখটা মনে করার চেষ্টা করছি ।  সে সবসময় আসেনা ।  তারও তো ঘুম আছে ।  কাজকম্ম আছে ।  রাতে বেলায় স্বামীসোহাগীনি হবার খায়েশ আছে .  .  .  . 
 আবার !  আবার আমার মাথায় চিন্তার চাবুক ,  সপাং !  এবার আমি হিংস্র হয়ে উঠি ।  ঐ কথাটা  ( নাহ কোন কথাটা ,  সেটা বলা যাবেনা )  মনে হলেই আমি হিংস্র হয়ে উঠি । 
 সাহেদের পশ্চাদ্দেশে এক লাথি দিয়ে বিদেয় করে দিলাম । 
  " ভালো থাকিস ,  আবার দেখা হবে "  যাবার সময় সে হ্যান্ডশেক করল । 
                                           ( ২ ) 
 সে থাকে আমাদের আশেপাশেই ।  সে দুপুরবেলায় চুল শুকোতে ছাদে আসতো ।  আমি এই মুহুর্তটার জন্যে ক্লাশে যাওয়া বাদ দিয়ে বাড়ান্দায় দাঁড়িয়ে থাকতাম ।  দুপুরের তেতে ওঠা রাগী সূর্যটার সাথে বচসা করতামনা মোটেও ।  বিকেলের দিকে আমার মায়ের সাথে গল্প করতে আসতো মায়া আপা ।  অল্পবয়সেই পান খাওয়া শিখে গিয়েছিলো ।  আমি তাকে ভালবেসে ফেলেছিলাম ।  বেশি না ।  অল্প অল্প ।  আমার দিকে সে একবার তাকিয়েছিলো ।  তখন আমি ক্লাশে কান ধরে দাঁড় করিয়ে রেখেছিলাম বিরক্তিকর পদার্থবিদ্যা শিক্ষককে ।  মায়া আপা হেসেছিলো বেশ ।  এসব কারণেই মায়া আপাকে ভালো লাগতো আমার ।  আমি যখন যেটাই করি  তার নজর থাকবেই ।  কিছুই এড়িয়ে যাবেনা ।  অথচ তখন হয়তোবা তার চুলোয় ভাত পুড়ে যাচ্ছে ,  কিংবা নবজাতক সন্তান স্তনবৃন্ত খুঁজে বেড়াচ্ছে .  .  .  . 
                                              ( ৩ ) 
                       নাহ .  .  . আমার ব্যাপারটা প্লেটোনিক না ।  
                                               ( ৪ ) 
  - যাবি না ? 
 - না । 
 - তোর যাওয়া উচিত ।  আমরা কেউ যেহেতু যেতে পারছিনা ,  একজন না গেলে খারাপ দেখায় । 
 - ভালো লাগেনা । 
 - না লাগলেও যা ,  বাবা ।  এরকম আলসেমী করলে হয় ?  সারাক্ষণ তো ঘরেই থাকিস ।  কি ভাবিস অত ? 
 - আচ্ছা যাবো । 
                                              ( ৫ ) 
 মায়া আপার বিবাহবার্ষিকী আজকে ।  সে নিশ্চয়ই নানারকম আহ্লাদ করবে তার স্বামীর সাথে ।  উপস্থিত জনতা হাততালি দিয়ে উল্লাস প্রকাশ করবে দাম্পত্য জীবনের নিখুঁত  , সুখী অভিনয়শিল্প দেখে ।  সেটাই স্বাভাবিক ,  ওরা তো আর জানেনা যে .  .  . 
 গান বাজছে ।  গান বাজছে  ।   "  আমি জানি তুমি কোথায় যাও রোজ রাত্তিরে মনের ভেতর ঘুমের ঘোরে /  তোমার সাজানো শরীরের ভেতরে মায়া ,  তুমি কে ?  " 
 লিরিকটা পাল্টে গেছে ।  ইদানীং সব কিছু খুব পাল্টে যাচ্ছে ।  গানটায় আগে অন্য মেয়ের নাম ছিলো ।  এখন সবকিছু মায়াময় ।  মায়াময় .  .  .  .  হাহা !  অনেকদিন পরে হাসলাম ।  মায়া আপাকে সুন্দর লাগছে দেখতে ।  নিজের পছন্দের মেয়েটা সুন্দর করে সাজলে যে কারুরই ভালো লাগবে ।  আজকে একটা হেস্তনেস্ত করে ছাড়বো ।  সবার সামনে বলে দেবো আসল ঘটনাগুলো ।  মায়া আপা আর আমার সম্পর্কটা প্রকাশ্যে আনার সময় হয়ে এসেছে ।  আর লুকোচুরি না ।  এখন থেকে আমি মায়া আপাকে শুধু মায়া বলে ডাকবো ।  মনটা ফুরফুরে হয়ে গেলো এসব সুখকল্পনায় মজে থেকে । 
  " এই শুভ অনুষ্ঠানে একটা অত্যন্ত শুভ সংবাদ আছে আমাদের তরফ থেকে ।  আপনারা হয়তো সবাই জানেন যে ,  আমরা ম্যারিকাতে মুভ করার ট্রাই করছিলাম ,  তো সম্প্রতি .  .  .  .  " 
 কি বলছে উজবুকটা ?  ইজ হি আউট অফ হিজ ফাকিং মাইন্ড ?  
 " কংগ্রাচুলেশনস " 
 " আপনারা ভাগ্যবান ,  এ্যামেরিকা হল স্বপ্নের দেশ " 
 ভিসা হয়ে গেছে ?  বাহ !  এখন কি করবে তুমি মিস্টার ওয়াহিদুল গনি ?  মায়াকে নিয়ে উড়াল দিবে ?  আমার কাছ থেকে দূরে নিয়ে যাবে ?  হাস্যকর চিন্তাভাবনা ।  মায়াও দেখি খুব হাসছে ।  নকল হাসি ,  যে কেউ খেয়াল করলেই বুঝবে ।  এসব আর বরদাস্ত করা যায়না ।  কোকের বোতলটা ভেঙে ধারাল অংশটা গলায় ঢুকিয়ে দিলাম লুচ্চাটার গলায় ।  এরপর মায়ার হাত ধরে বিজয়ীর বেশে ফিরে এলাম ।  আ পিস অফ কেক । 
                                                ( ৬ ) 
শহরে খুনীর সংখ্যা বেড়ে গেছে ইদানীং ।  ওয়াহিদুল গনি নামের লোকটাকে প্রতিদিন খুন করে একজন ।  আমিই তো !  বেশ পাকা খুনী হয়ে গেছি ।  গভীর রাতে আমি আমার ছুরিতে ধার দেই ,  পালিশ করে চকচকে করি ,  এর সাদাদেহে রক্তের কালচে রঙ লাগলে কত সুন্দর লাগবে ভেবে হাসি ।  মিস্টার ওয়াহিদুল গনির মরণ চিৎকার আমার কামুক মেয়েদের সঙ্গমকালীন শীৎকারের চেয়েও উত্তেজক মনে হয় ।  মায়া আমার দিকে তাকিয়ে থাকে ।  কিছু বলেনা ।  ওর কি কষ্ট হয় ?  ওর চোখে কেন মরামাছের মত নির্বাক দৃষ্টি ?  মায়া ক্রমশঃ আবছা হতে থাকে ।  আমার রাগ হয় ভীষণ ।  আমি এখন আর ছুঁতে পারিনা ওকে । 
                                                ( ৭ ) 
  - যাবি না ? 
 - না । 
 - তোর যাওয়া উচিত ।  আমরা কেউ যেহেতু যেতে পারছিনা ,  একজন না গেলে খারাপ দেখায় । 
 - ভালো লাগেনা । 
 - না লাগলেও যা ,  বাবা ।  এরকম আলসেমী করলে হয় ?  সারাক্ষণ তো ঘরেই থাকিস ।  কি ভাবিস অত ? 
 আমাকে কেউ এখন আর কোথাও যেতে বলেনা ।  আমার কাছে কেউ আসেওনা ।  গল্পের শেষে সবাই মারা যায় ,  শুধু নায়ক বেঁচে থাকে ।  আমি সবাইকে খুন করে ফেলেছি ।  উপায় ছিলোনা কোন ।  আমি সবসময় নায়ক হতেই চেয়েছিলাম ।  আমি এখন তা হতে পেরেছি ।  সমাপ্তিটা চমৎকারভাবে করতে পেরেছি এতেই আমার আনন্দ । 
                            
                    




মিউজিক্যাল সিনেমা ,  এবং মিউজিসিয়ানদের নিয়ে সিনেমা;কিছু প্রিয় নাম । 

 হলিউডে একসময় মিউজিক্যাল মুভির রমরমা অবস্থা ছিলো ।  এখনও মিউজিক্যাল তৈরী হয় ,  তবে আগেকার মত আশ্চর্য সরলতায় ভরা অদ্ভুত সুন্দর সব ছবি আর পাওয়া যায়না ।  ওগুলোতে সুইট সিক্সটিজের একছ্ত্র অধিকার !  মিউজিক্যাল মুভি যে খুব বেশি দেখেছি তা নয় ।  কিন্তু যেগুলোই দেখেছি , বেশিরভাগই ভালো লেগেছে ।  তাই প্রিয় তালিকা করতে গেলে ,  দেখা প্রায় সব ছবির নামই চলে আসবে ! 
 প্রথমেই বলি সাউন্ড অফ মিউজিকের কথা ।    এটার কথা অবশ্য মুভিখোরদের কাছে বলার কিছুই নেই ।  যারা খুব কম সিনেমা দেখেন তাদের অনেকেও হয়তোবা এটা দেখেছেন ।  না দেখে উপায়ই বা কি !  এটা এমন একটা ছবি ,  যে কারো ভালো লাগতে বাধ্য ।  অসাধারণ জুলি এন্ড্রুজ ।  দেবদূত শিশু সব ।  আহা মায়া !  আর অসম্ভব সুন্দর সব গান ।  মাস্ট সি মুভি । 
 Grease -    নিটোল প্রেমের ছবি ।  সস্তা কাহিনী ।  কিন্তু অনেকগুলো গান ।  আর সেইসময়কার ক্রেজ জন ট্রাভোল্টা এবং অলিভিয়া নিউটন জন ।  Summer days এর মত মজার গান ,  আর সেই বিষণ্ণ বোকা মেয়ের গান যে একজন গার্ডিয়ান এ্যানজেল খুঁজে বেড়ায় .  .  আরো কতক বিরহের গান .  .  .  .  .  গানে গানে ভরা !  শুধুমাত্র গান গুলি দেখার জন্যে ছবিটা দেখতে পারেন ।  হতাশ হবেন না নিশ্চিত । 
 Fiddler on the roof -    একটি ইহুদি পরিবারের জীবনযপনের চালচিত্র ,  রাশিয়ার প্রেক্ষাপাটে ।  গ্রামে ।  ধর্মপ্রাণ মানুষজন ,  পারিবারিক জীবন ,  কিশোরী বয়স পার না হতেই বিয়ের পিঁড়িতে বসা ,  আর সে স্বপ্নেই মেয়েরা আকূল । তাই তারা গেয়ে ওঠে  " Matchmaker matchmaker make me a match "  প্রেম করা সেখানে পাপ ।  কিন্তু তারপরেও সময়ের আবর্তনে পরিবর্তন ঘটে সমাজ কাঠামোয় ।  রাশভারী ,  একগুঁয়ে গোঁড়া বাবাও শেষ পর্যন্ত মেনে নেন  মেয়ের পছন্দ করা পাত্রকে ।  রাজনীতির পট পরিবর্তনে একসময় বসতভূমি ছেড়ে যায় তারা ।  তিন ঘন্টার মহাকাব্যিক সিনেমা একটা ।  এত বড় দৈর্ঘ্যের সিনেমা বলে আবার মনের মধ্যে দোনোমনা চলছে নাকি আপনার !  আমি কিন্তু ছবিটা কয়েকবার দেখেছি !  
 West side Story -     রোমিও জুলিয়েটের কাহিনীর আধুনিক ,  মিউজিক্যাল সংস্করন ।  দুই শত্রু শিবিরের দুইজন নরনারীর প্রেম কাহিনী ,  অবশেষে ট্রাজেডী ,  আর মাঝখানে কোরিওগ্রাফি ' র সর্বোচ্চ মেধার খেলা !  বারবার দেখার মত একটা ছবি । 
  The wizard of Oz -  ছোট্ট মেয়ে ডরোথি হঠাৎ এক ঝড়ের দিনে উড়ে চলে যায় রুপকথার দেশে ।  সাথে তার প্রিয় কুকুরটা ।  ওখানে দেখা হয় ভালো ডাইনী খারাপ ডাইনী ,  বোকা বাঘ আর টিনমানব ,  অনেকের সাথে ।  মজার এই অভিযাত্রায় অংশ নিতে চাইলে ছবিটা দেখতে ভুলবেননা কিন্তু ! 
  Chicago -    এ সময়কার ছবিগুলোর মধ্যে শুধু এটাকেই রাখলাম ।  অস্কারজয়ী এই ছবিটা আমার অন্যতম পছন্দের একটি ছবি ।  এটা একটা মিউজিক্যাল হলেও ,  এবং গানের সংখ্যা অনেক হলেও আমার সেরকম পছন্দের কোন গান নেই ,  কিন্তু গান পছন্দ হওয়া বা না হওয়াটা এই ছবিটা পছন্দের মাপকাঠি না ।  এখানে রয়েছে তীব্র স্যাটায়ার ,  হলিউডের খ্যাতির ইদুর দৌড়ের প্রতি শ্লেষ আর ক্যথেরিন জেটা জোনস ,  রেনি জেলওয়েগার এর অসাধারণ অভিনয় ।  গানের মাধ্যমে ছবির কাহিনী বলার অতি চমৎকার ফরম্যাটটা এখানে দারুনভাবে ব্যবহার করা হয়েছে । 
 The Broadway melody -    ১৯২৯ সালের ছবি ।  এমন কিছু ভালো ছবি নয় এটা ।  কিন্তু সিনেমাটির ঐতিহাসিক তাৎপর্যের কারণে এটাকে লিস্টে রাখলাম ।  প্রথমত; এটা অস্কারজয়ী প্রথম সবাক চলচ্চিত্র ।  দ্বিতীয়ত ,  এটাই মিউজিক্যাল ছবিগুলোর মধ্যে এটাই প্রথম অস্কার জেতে ।  এখনকার অস্কারপ্রাপ্ত ছবিগুলোর মানের সাথে এটার আকাশ পাতাল তফাৎ ।  
হাই মেলোড্রামা ,  দূর্বল এডিটিং .  .  . তারপরেও ভালো লাগে ,  অন্যরকম একটা সরলতার জন্যে । 
 Singing in the rain -   এটা শুধু আমার প্রিয় মিউজিক্যাল না ,  প্রিয় ছবির অতি সংক্ষিপ্ত তালিকাতেও এই ছবিটা আসবে ।  কাহিনী ,  অভিনয় ,  নাচ ,  গান ,  কমেডি ,  রোমান্টিকতা সবকিছুর মিশেলে আশ্চর্য সুন্দর এক ছবি ।  আমি আর আমার ছোটভাই একসময় প্রতিদিনই ছবিটা দেখতাম !  বৃষ্টির মাঝে ভিজতে ভিজতে যখন বাইরে থেকে বাসায় ফিরি ,  তখন মনের অজান্তেই গুনগুনিয়ে উঠি ,   " Singing in the rain / singing in the rain / what a glorious feelings I ' m happy again "  
হলিউডের নির্বাক যুগ থেকে সবাক যুগে প্রত্যাবর্তনের কাহিনী নিয়ে নির্মিত এই ছবিটা ।  বলার ভঙ্গিটা অনবদ্য ।  অদ্ভুত মজার সব দৃশ্য আছে ,  যা দেখতে গিয়ে হাসতে হাসতে পেটে খিল ধরে যায় ।  আর নাচের মুদ্রাগুলো রীতিমত অবিশ্বাস্য ।  এই ছবির নায়ক Gene Kelly ছিলেন চেইন স্মোকার ।  কিন্তু অসম্ভব কষ্টকর নাচগুলো পারফর্ম করার জন্যে তিনি ধূমপান ছেড়ে দিয়েছিলেন ।  শুধু গান আর নাচর কথা বলছি দেখে নাক সিঁটাকাবেন না !  স্টোরিলাইনটা এক কথায় অসাধারণ ।  আমার কথায় ভরসা না পেলে একটা তথ্য দিই ,  বৃটিশ ফিল্ম ইনস্টিটিউটের সেরা দশ ছবির সর্বশেষ হালনাগাদকৃত তালিকায় এই ছবিটি আছে  সিটিজেন কেইন ,  এইট এ্যান্ড হাফ এর মত ছবির সাথে ।  কোনভাবেই মিস করা উচিৎ নয় ।  
 এবার সংক্ষেপে কিছু সিনেমার নাম বলি ,  যেগুলো মিউজিক্যাল নয় ,  তবে মিউজিক রিলেটেড । 
 Ray -  আমার দেখা জেমি ফক্সের প্রথম ছবি ।  অভিনয় দেখে অভিভূত ।  অন্যতম সেরা মেল পারফরম্যান্সের তালিকায় থাকবে । অন্ধ কৃষ্ণাঙ্গ জ্যাজ শিল্পী রে চার্লসের জীবনের উত্থান পতনের কাহিনী । 
 Walk the line -  কিংবদন্তী কান্ট্রি সিঙ্গার জনি ক্যাশ এর জীবন নিয়ে তৈরি ছবি ।  ভালো লেগেছে । 
 Tenacious ,  D in the path of destiny -  গুরু জ্যাক ব্ল্যাকের হাহাপগে রক কমেডি ।  
 This Is Spinal Tap -  এটা আমার গুরু জ্যাক ব্ল্যাকের প্রিয় ছবি ।  তার ভাষ্যমতে এটাই প্রথম ছবি যা তার পশ্চাদ্দেশে লাথি দিয়েছিলো ।  একটা কিক এ্যাস রকুমেন্টারি !  ! 
  School of Rock -  আমার ধারনা এই ছবিটায় জ্যাক ব্ল্যাক শুধুমাত্র অভিনয় করার জন্যে অভিনয় করেননি ,  রক মিউজিকের প্রতি তার অসম্ভব প্যাশন প্রতিটা ডায়ালগ ,  মনোলগ আর মুভমেন্টে প্রকাশ পেয়েছে ।  ছবিটার কাহিনীতে অনেক দূর্বলতা আছে ,  তাতে কি !  আমার অন্যতম প্রিয় ছবি । 
 Control -  বৃটিশ ফিল্ম ।  সাম্প্রতিককালের ,  কিন্তু সাদাকালো ।  অসম্ভব মুডি একটা ছবি ।  স্টাইলিশ ,  এবং বিষণ্ণ । 
 Sid and Nancy -  বৃটিশ পাংক গ্রুপ সেক্স পিস্তলের মেধাহীন বেজিস্ট সিড ভিশিয়াসের জীবন ,  তাদের ব্যান্ডের চিয়ারলিডার ন্যান্সির সাথে প্রেমের সত্যি কাহিনী অবলম্বনে তৈরী ছবি । 
সিডকে কেউ কখনই ভালো বেজিস্ট বলবেনা ,  কিন্তু পাংক জেনারেশনের আইকন হিসেবে চিরকাল বেঁচে থাকবে সিড ,  মাত্র ২২ বছর বয়সে হেরোইন ওভারডোজের কারণে মারা যাওয়া এই তরুন । 
                            
                    




আমার জ্বীন দেখার কাহিনী ( শতভাগ সত্যবয়ান ) 

 শিরোনামেই বলেছি এটা একটা সম্পূর্ন সত্য ঘটনা ।  তাই অবিশ্বাসীরা ভ্রু কুঁচকে তাকালে আমার কিছুই করার নেই ।  ঘটনার ভয়াল বিবরণে সত্যিকারের নামগুলো প্রকাশ করা অস্বস্তিকর ঠেকছে আমার কাছে ।  তাই বন্ধুদের সবার নিকনেম ব্যবহার করব । 
ঘটনাটা আমার ভার্সিটি লাইফের ।  ২০০১ এ ,  তখন ফার্স্ট ইয়ারে পড়ি ।  হলে সিট পাইনি ,  বাইরে মেসে থাকি ।  আমাদের মেসটা ছিলো একটু দূরে ।  ডাকাতিয়া বিলের কাছাকাছি ।  গভীর রাতে আমরা চা সিগারেট  ( তখনও ধরিনি এটা )  খেয়ে নিঝুম নির্জন বিলের ধারে বসে গান গাইতাম ,  বেশ কাটছিলো জীবন ।  এর মাঝে এক বৃহস্পতিবার রাতে আমাদের সিআর পয়মাল এসে জানালো যে ,  ওদের মেসে মেকানিক্যালের একটা ছেলে  - মোসাদ ,  নাকি জ্বীন দেখাতে পারে ।  আমি তো শুনে হেসেই উড়ি্যে দিই আর কি !  কিন্তু আমার রুমমেটদের কাউকে কাউকে বেশ সিরিয়াস মনে হল ।  বিশেষ করে টম কে ।  কারও অবিশ্বাস কারো সংশয় আর কারো উদগ্র ইচ্ছা ,  সব মিলে যা দাঁড়ালো ,  তা হল জ্বীন দেখার উদগ্র কৌতূহল ।  
যেতে যেতে কথা হচ্ছিলো পয়মালের সাথে ।  ও তখন সদ্য তাবলীগের এক চিল্লা কমপ্লিট করে ফিরেছে । মুখে চাপদাঁড়ি ,  জোব্বাজুব্বা পরে ঘুরে বেড়ায় ।  মাথায় পাগড়ীর মত কি যেন একটা পরে ,  আর কিছুক্ষণ পর পর বাঁজখাই কন্ঠে আমাদের চমকে দিয়ে  " আল্লাহু আকবর "   বা অন্যান্য প্রশংসাসূচক বাণী উচ্চারণ করে যথেষ্ঠ পরিতৃপ্তি লাভ করে ।  নির্জন ,  অন্ধকার পথে ওর মুখে জ্বীন দেখার কাহিনী শুনতে শুনতে অবিশ্বাসী আমারো গা ছমছম করে ওঠে । 
  " উপদেষ্টা "  যথারীতি এই বিষয়ে তার জ্ঞান জাহির করতে থাকে
 মাদি ' টা অন্যান্যদিনের চেয়ে অনেক চুপচাপ । 
 আঁতেল টাইপের  " সোনামনি "  ভ্রু কুঁচকে কিসের হিসেব মেলানোয় যেন ব্যস্ত । 
 " বরযাত্রী "  অবশ্য বরাবরের মতই টেনশনবিহীন । 
সবচেয়ে ছটফট করছিলো  " টম "  ।  ওর নাকি জ্বীনকে কি যেন জিজ্ঞাসা করার আছে । 
আর আমি কৌতুহলে ছটফট করছিলাম । 
  ( সবার আসল নাম প্রকাশ করতে না পারার জন্যে আবারও দুঃখ প্রকাশ করছি ।  ঘটনাটা ঠিক যা হবার কথা ছিলো তা হয়নি ,  এখনো মনে পড়লে .  .  .  .  . থাক পরেই বলি )  
 ওদের মেসে যাওয়ার পরে দেখা হল ব্যাম্বিনো ,  সুন্দরী সবার সাথে ।  ওদেরকে খুঁচিয়ে আসল ঘটনা বের করার চেষ্টা করলাম ।  সুন্দরী বেশি কথা বলতে চাইলোনা ও ব্যাপারে ।  ব্যাম্বিনো মহা আগ্রহের সাথে বয়ান করে চলল ওর অভিজ্ঞতা ।  আজকেও জ্বীন নামানো হব শুনে ওর মাঝে কৌতুহল এবং আতঙ্কের মিশ্রণ ।  সেদিন অল্পের জন্যে ভয়াবহ কিছু ঘটেনি ,  আজকে যে কিছু হবেনা তার নিশ্চয়তা কি ?  শঙ্কিত দেখালো ওকে । 
একটু পরে মোসাদের সাথে দেখা হল ।  একে আগে দেখিনি ,  এই নাকি জ্বীন দেখাবে ।  ও আমাদের সবাইকে একটা ঘরের মধ্যে নিয়ে গেলো ।  জলদগম্ভীর কন্ঠে জানালো যে একটু পরেই জ্বীন আসবে । 
আমরা যেন নীরবতা পালন করি । 
কোনরকম বেয়াদবি না করি । 
শরীর যেন সম্পূর্নভাবে পবিত্র থাকে ।  সবাইকে অযু করে আসার নির্দেশ দিলো ।  
টম ভাঙা ভাঙা কন্ঠে ঢোক গিলে কোনমতে জিজ্ঞাসা করল যে জ্বীনকে দুটো প্রশ্ন করা যাবে কিনা ।  মোসাদ জানালো ,  একটি প্রশ্ন করা যেতে পারে ,  এবং প্রশ্নটি অবশ্যই এমন হতে হবে যেন উনি রেগে না যান ।  এখন কিসে  " উনি "  রাগ করেন আর না করেন ভেবে তো আমরা প্রমাদ গুনলাম । 
 মোসাদ জানালো জ্বীন আসার সময় কোনরকম আলো থাকা চলবেনা ।  স্বাভাবিক ।  এরকমই শুনে এসেছি সবসময় ।  কিন্তু যখন মেইন সুইচ নিভিয়ে পুরো ঘর অন্ধকার করে দেয়া হলো ,  বুকের ভেতর ছ্যাৎ করে উঠলো ।  খোদা জানেন , কি অভিজ্ঞতা অপেক্ষা করছে আমাদের জন্যে ।  আগে যদি ঘুনাক্ষরেও জানতাম যে এমন অভিজ্ঞতা হবে তাহলে কি আর ওখানে থাকতাম !  
 লাইট নিভিয়ে দেয়া হলো । 
আমরা সবাই দল বেঁধে অযু করে আসলাম ,  ঘুটঘুটে অন্ধকারের ভেতর । 
এখন জ্বীন দেখার অপেক্ষা ।  বুকের ভেতর হাতুড়িপেটা হচ্ছে ।  মোসাদ বিড়বিড় করে কি যেন বলছে ।  ওর স্বর ধীরে ধীরে ওপরে উঠছে ।  টম আমাকে খামচে ধরে আছে ।  আমার গলা শুকিয়ে কাঠ ।  ঠিক সেইসময় .  .  . 
   ঠিক সেইসময় কোন বেকুব যেন বাতি জ্বালিয়ে দিলো ।  আর প্রচন্ড একটা অট্টহাসির শব্দ ।  পাশে বসে থাকা টমের দিকে তাকিয়ে চমকে উঠলাম ।  একি ,  সবার এই দশা হলো কেন !  ! 
  সবার মুখে লাল রং !  হারামজাদাগুলো বাথরুমের বালটির পানিতে কড়া লাল রং মিশিয়ে রেখেছিলো ,  অযু করার সময় যেটা আমাদের মুখে লেগে মোটামুটি জ্বীন বা ভুত , যাই হোক কিছু একটার সুকৃতি দিয়েছে ! 
 পয়মাল , ব্যাম্বিনো , সুন্দরী আর মোসাদের হাসতে হাসতে ফুসফুস ক্ষয়ে যাবার দশা !  কোনমতে কেউ একজন বলল ,   " দেখ শালা ,  নিজেদের দিকে তাকিয়ে দেখ !  একদম জ্বীনের বাদশা সেজে আছে একেকজন !  " 
 আমাদের বলার কিছুই ছিলোনা !  সবাই বেশ মজা পেলেও টম খানিকটা আপসেট হয়েছিলো ওর মহামূল্যবান প্রশ্নগুলো জ্বীনকে করতে না পারায় ! 
 পরিশিষ্ট :  তবে আমরাও ছাড়িনি !  এ ঘটনা বিহারী , গিদর এদের মেসে প্রচার করে দিয়েছিলাম ,  এবং ওরা মোসাদ গংকে জ্বীন দেখানোর মজা টের পাইয়ে দিয়েছিলো !  অযু করার সময় গিদরগোষ্ঠি বালটি থেকে পানি ঢেলে ওদের মেঝে ,  বিছানা চাদর সব একাকার করে ফেলেছিলো !  পাপ ছাড়েনা বাপকে ! 
  

                    




কিছু শকিং মুভি । 

 শকিং মুভি ।  এগুলো মূলত বিকৃত যৌনতা , ভায়োলেন্স আর পারভার্শনের মিশেলে গড়া ।  তবে এসব থাকলেই যে একটা ছবির শক ভ্যালু থাকবে ,  তা নয় ।  পরিচালকের মুনশীয়ানা না থাকলে সবটাই বৃথা ।  আমি নিজে ছবি দেখে শকড হতে পছন্দ করি । সেলুলয়েডে অন্ধকারের মনস্তত্বের চিত্রায়ণ আমাকে কেন যেন খুব টানে ।  আর কথা না বাড়িয়ে তালিকায় যাই । 
  # La pianiste :  অস্ট্রিয়ান পরিচালক Michael Haneke এর অসামান্য একটা চলচ্চিত্র ।  একজন নিঃসঙ্গ নির্লিপ্ত পিয়ানো টিচারের কাহিনী এটি ।  ত্রিশোর্ধ এরিকা ।  মায়ের সাথে বসবাস করেন ।  কোন বয়ফ্রেন্ড নেই ।  ছেলেদের প্রতি তীব্র অনীহা ।  কোন এক অজানা কারণে , ছবিতে যা বলা হয়নি এরিকার মা হিজাবি মহিলাদের মত এরিকাকে ছেলে সংস্পর্শ থেকে বাঁচিয়ে রাখতে চান সবসময় ।  আপাতদৃষ্টিতে অতি সাধারণ এই এরিকা কিন্তু ভয়ংকর রকম মনোবিকারগ্রস্ত ।  তার সবচেয়ে ছোট্ট উদাহরণ ,  পিয়ানো ক্লাশ শেষে তিনি মাঝেমধ্যে পর্নো মুভি দেখার বুথে গিয়ে একলা নিজের অবদমিত বাসনা মেটান ।  আরেকটা ছোট্ট উদাহরণ দেই ,  পার্কিং করে রাখা গাড়ীতে সঙ্গমরত তরুণ - তরুণীদের লীলা দেখতে জানালার কাঁচের সাথে সন্নিবিষ্ট হয়ে এরিকা সতৃষ্ণ চোখে তাকিয়ে থাকে । 
আরো অদ্ভুত এবং ভয়ানক মনোবিকারের কাহিনী না হয় ছবিতেই দেখে নিয়েন ।  ছবির শেষ দৃশ্যটা একটা মাস্টারপিস ।  ওটা অবশ্য যাকে বলে প্রতীকি ,  অথবা সুররিয়্যালিজমের খেলাও বলা যেতে পারে ।  এরিকার চরিত্রে ইসাবেলা হুপার্টের অভিনয় আমার প্রিয় তালিকার উপরের দিকেই থাকবে । 
 # Seul contre tous :  কথা হচ্ছে যে ,  মানুষের মনের বিভৎসতম , অন্ধকারময় রূপ নিয়ে ছবি তৈরি করার আদৌ কি কোন প্রয়োজনীয়তা আছে ?  পৃথিবীর বেশিরভাগ মানুষই বাঁচার তাগিদে লড়ছে ,  কেউ বা বিলাসিতার চাদরে নিজেকে ঢেকে খুব করে ওম পোহাচ্ছে ।  তাহলে খামোখা কেন এইসব বিকৃতি ,  মনের অন্ধকার গলি ঘূঁপচি নিয়ে শিল্পের প্রয়াস ?   সে থাকগে ! 
এই ফরাসি ছবিটায় পরিচালক Gasper Noe একজন কসাইয়ের মনের ভেতরে ঢুকেছেন ।  যে কখনও হাসেনা ।  যার ভেতর কোন আবেগ জাতীয় অনুভূতি নেই ।  মা হারা  একমাত্র মেয়েটাই তার যাবতীয় সম্বল ।  কিন্তু মূক ও বধির এই মেয়েটাকে সে রেখে আসে কোন এক পরিচর্যা কেন্দ্রে । 
ভাগ্যের অণ্বেষনে পাড়ি জমায় প্যারিসে ,  নতুন একজন সঙ্গীনী নিয়ে ।  কিন্তু নিরাসক্ত কসাই (  তার নাম বলা হয়নি ছবিতে )  ক্রমশঃ বিরক্ত হয়ে উঠতে থাকে তার অন্তস্বত্বা স্ত্রী আর বুড়ো শ্বাশুড়ীর ওপর । 
একদিন সঙ্গীনির পেটে ক্রমাগত লাথি মেরে রক্তাক্ত করে বেড়িয়ে পরে তার পুরোনো শহরের উদ্দেশ্যে ।  ছবিতে মনোলগ স্টাইলে তার চিন্তা ভাবনা ,  আক্রোশ ,  ঘৃণা আর ক্ষোভ দেখানো হয়েছে । 
নেতিবাচক মানসিকতায় ভরা কসাই ধীরে ধীরে দারিদ্রের আঘাতে জর্জরিত হতে হতেও একসময় সুখ খুঁজে পেতে চায় ।  পাপ !  পাপ ! পাপ !  ভয়ংকর পাপ ।  আমরা ঘৃনা করি এই নিকৃষ্টতম পাপকে ,  এবং পাপীকে ।  কিন্তু ছবিটাকে নয় ।  পরিচালককে স্যালুট ।  এরকম ধাক্কা দেয়ার ক্ষমতা সবার থাকেনা । 
 # Mysterious Skin :  এ ছবিটা আমার কাছে ভালো লাগেনি মোটেও ।  খুবই প্রেডিক্টেবল লেগেছে ।  ঐ আর কি ,  শৈশবে এ্যাবিউজড হয়ে মানসিকভাবে কিছুটা ভারসাম্যহীন একজন , আরেকজন হয়ে যায় জিগোলো !  আর  কিছুক্ষণ পর পর শকিং ভ্যালু বাড়াতেই হয়তোবা হোমোসেক্সুয়ালিটির অবতারনা ।  তবে শেষের ফিনিশিংয়ে শকিং ব্যাপার স্যাপার আছে ,  বেশ ভালোভাবেই ।  ছবিটা পছন্দ না হওয়ার পরেও তালিকায় দিলাম ,  কারণ এটার আইএমডিবি রেটিং ৭ . ৯ । ভালো লাগতে পারে হয়তো অনেকেরই । 
 # Requiem for a Dream :  নাহ ,  এটায় কোন পারভার্শন ,  মনোবিকার এসব কিছু নেই ।  কিছু হতভাগ্য মাদকাসক্তদের নিয়ে তৈরি একটা ড্রামা ।  কিন্তু শেষ পনের মিনিট দেখা খুব কঠিন ,  যদি আপনি ছবিটা প্রথম থেকে মনোযোগ দিয়ে দেখে থাকেন ।  চরিত্রগুলোর এমন করুণ পরিণতি ,  এবং চারজনের অবস্থার দৃশ্য থেকে দৃশ্যান্তর এমন নিপুনভাবে করা হয়েছে ,  .  .  .  . হ্যাটস অফ !  ঐ দৃশ্যটার কথা কখনই ভুলতে পারবোনা ।  জেনিফার কনোলি ।  ড্রাগের নেশায় উন্মাতাল ।  কোন উপায় নেই তার ।  ভালোবাসা ,  নৈতিকতা সব অর্থহীন ।  সেই পাপের ঘরে .  .  .  . একদল পারভার্ট তাকে ঘিরে সোল্লাসে বলছে  "  " Ass to ass .  .  . ass to ass "  আমি প্রায় চিৎকার করে উঠেছিলাম !  নার্ভের ওপর দিয়ে খুব চাপ গেছে সেইরাতে । 
  # Irréversible :  আবারও  Gasper Noe !  এই ছবিটা একই সাথে শকিং ,  ডিসগাস্টিং ,  ডিস্টার্বিং যা খুশী বলতে পারেন ।  দশ মিনিটের ধর্ষণ দৃশ্য ,  শিমেল আর সমকামীদের উল্লম্ফন ।  সেইসাথে তীব্র প্রতিশোধ স্পৃহা ,  ভয়ংকর ভায়োলেন্স ,  আর ট্রাজেডি ।  যথার্থ শকিং ।  কারো কারো কাছে এটা একটা পারভার্ট মুভি ।  আসলেই কি তাই ?  নাকি ,  মুভি এ্যাবাউট পারভার্টস ?  আসলে এই ছবির মূল চরিত্র হচ্ছে সময় ।  এই কারণেই রিভার্স ক্রোনোলজি ।  শুরুটাই শেষ ,  অথবা শেষটাই শুরু ।  অনেকেই হয়তো দেখেছেন ছবিটা ।  যারা দেখেননি ,  তাদের জন্যে আগাম সাবধানবানী ,  নরম চিত্তের হলে ছবিটা না দেখাই ভালো ।  আর যারা নরম চিত্তের নন ,  তারা দয়া করে একটু অনুধাবনের মন নিয়ে পুরোটা দেখবেন
  # Cutting Moments :  একটা শর্টফিল্ম ।  আধাঘন্টার ।  কতটাই বা শকিং হতে পারে ?  ঠিক যতখানি হওয়া সম্ভব ।  প্রচুর কাটাকুটি ।  প্রচুর রক্ত ।  কিন্তু সেটাই সব নয় ।  এর মাঝে আছে শক্তিশালী এক বক্তব্য ।  নীরস ,  ফ্যাকাশে হয়ে আসা দাম্পত্য জীবনকে এ যেন রক্তের লাল রঙে রাঙানো ।  যে রক্ত হৃদয় থেকে উৎসারিত নয় ,  নয় প্রথম মিলনের সুখকর ব্যথাতুর রক্তক্ষরণের মত ।  
এটা দেখে অনুপ্রাণিত হয়ে একটা গল্প লিখেছিলাম ,  পড়তে পারেন । 
Click This Link   ইচ্ছে ছিলো দশটা মুভির তালিকা করা ।  আপাতত এই ছয়টাই থাক ! 


                    




মিঠি ,  আমি এবং অলীক উড্ডয়ন

 মিঠিকে আমি ভালোবাসি ।  ওর বুকে বকুলফুলের গন্ধ আছে ।  ওর ঠোঁটে কামরাঙা ফলের সুবাস ।  যতবারই আমি কামজর্জরিত হয়ে ওর রাঙা ঠোঁটে ঠোঁট রেখেছি ,  ততবারই আবিষ্কার করেছি এক নতুন বোধ ,  আনকোরা অনুভূতি ,  যা প্রেম কাম দেহ মন সবকিছুর ঊর্ধে এক নতুন মাত্রা সৃষ্টি করে ,  যা সময় ,  সমাজ ,  বিজ্ঞান ,  সাইকোলজি ,  ফিজিক্স ,  মেডিকেল ,  রসায়ন কোনো কিছু দিয়েই ব্যাখ্যা করা যায় না ।  চুম্বন আর চুম্বক যেন দুই জমজ বোন ,  হাত ধরাধরি করে বসে থাকে ।  একে অপরের থেকে বিযুক্ত করা খুব কঠিন ।  মিঠির চুলে হাসনাহেনার গন্ধ আছে ।  হাসনাহেনার গন্ধে নাকি সর্পজাতি খুব প্রলুদ্ধ হয় ।  আমি মিঠির চারপাশে অনেক সর্প দেখি ।  ওরা চায় মিঠির চুলের গহীন অরণ্যে বসবাস করতে ।  ওরা চায় হাসনাহেনার তীব্র সুবাসে মাতোয়ারা হয়ে চল্লিশ কোটি বছর উন্মাতাল নাচতে ।  চাইলেই হলো আর কী !  আমি মিঠিকে উপহার দেই কার্বলিক এসিড ।  ও তা নিয়ম করে চুলে মাখে ।  বিষাক্ত সরিসৃপের দল তিরোহিত হয় ।  মিঠির নাকটা গ্রিক দেবীদের মতো খাড়া ।  একটু ছুঁয়ে দিলেই তা রক্তের উচ্ছাসে প্লাবিত হয়ে লালচে বর্ণ ধারণ করে ।  আর তখন হাজার জোনাকপোকা তাদের ঝোপঝাড় থেকে উঠে এসে আলোকআদর জানায় তাকে ।  আর তার চোখ !  তার এক ফোঁটা অশ্রূ ধারণ করে মহাসাগরের বিশালতা ।  সেখানে আমার অবাধ সন্তরণ ।  ওর চোখের গভীরে ডুবে যেতে যেতে যেতে আমি আহরণ করি কিছু নিঃসঙ্গ  ,  বিষাদাক্রান্ত শঙ্খ ।  শঙ্খের হাহাকার চোখে নিয়ে দুঃখবিলাসী মেয়েটা যখন আমার দিকে তাকায় ,  আমি তখন উদভ্রান্ত বোধ করি ।  আমার তখন ভীষণ তেষ্টা পায় ।  ইচ্ছে করে ওকে কাঁদিয়ে ওর নোনাজল পান করে তৃষ্ণা মেটাই ।  এমন পিপাসা আমার !  কিন্তু মিঠি সহজে কাঁদে না ।  বড়জোর অশ্রুতে টলমল করে চোখ ।  আর আমি দেখে নেই সে চোখের মাঝে একটা মাছরাঙা পাখি শিকারের অপেক্ষায় তার অশ্রুজলে ডুবে থাকা বিষাদী ডুমুর ।  মিঠি এমনই ।  ওর চোখ ,  নাক ,  ঠোঁট ,  চুল সবখানেই ছুঁয়ে থাকে প্রকৃতিমাতার স্নেহ ।  ওকে জড়িয়ে ধরলে ,  চুম্বন করলে ও একটা লতানো গাছের মতো নরম হয়ে পেঁচিয়ে রাখে আমাকে ।  আমি তখন শিউলি ,  বেলি ,  হাসনাহেনা ,  গোলাপ প্রভৃতি ফুলের সুবাসে মোহগ্রস্ত হয়ে পড়ি ।  তখন সর্প ,  মাছরাঙা এবং বিবিধ প্রাণীরা নিজেদেরকে প্রত্যখ্যাত জেনে সরোষে প্রস্থান করে ।  মিঠি ,  আমার প্রেমিকা তার খোঁপায় আমি গুঁজে দিয়েছি নক্ষত্রফুল । মিঠির জন্যে অপেক্ষা করে আছি আমি ।  আজ বিকেল পাঁচটায় ওর এখানে আসার কথা ।  আমি একটু আগেই চলে এসেছি ।  অপেক্ষা করতে খারাপ লাগে না আমার ।  সপ্তাহের একটা দিন আমরা আমাদের সীমিত আয়ের কিছু অংশ ব্যয় করে রিকশায় চড়ে ঘুরি ,  সিনেমা দেখি ,  আর ভালোমন্দ কিছু খাই ।  এই দিনটায় আমরা ভুলে যাই নাগরিক জীবনের ক্লেশ এবং ক্লান্তি ,  ক্যারিয়ার গঠনের ইঁদুর দৌড় ,  সবরকম দায়বদ্ধতা ,  এবং ভবিষ্যতের চিন্তা ।  এসব ভাবতে ভাবতে আনমনা হয়ে গিয়েছিলাম ,  তাই মিঠি যখন আমার পেছনে দাঁড়িয়ে দু হাত দিয়ে আমার চোখ ঢেকে জিজ্ঞেস করলো  " বলোতো আমি কে ?  "  তখন তার আগমনঘটিত আনন্দে মনটা উড়ুউড়ু হলেও আমি কৃত্রিম গাম্ভীর্য বজায় রেখে বললাম  " জানি না "  ।  তারপর কিছু দুষ্টুমি ,  কিছু খুনসুটির পরে আমরা এই বিকেল থেকে সন্ধ্যার পরিকল্পনা ঠিক করে ফেলি ।  প্রথমে রিকশায় ভ্রমণ ।  ঘন্টাচুক্তিতে রিকশা ভাড়া করে শহরের এমাথা থেকে ওমাথা ।  মিঠি আমার পাশে বসে আছে ।  ওকে এক হাত দিয়ে জড়িয়ে ধরি আমি ।  আমার ভেতরে একটা খরস্রোতা পাহাড়ী নদীর ঢেউ ঝাপটা মারতে থাকে ।  ওরা আমাকে বলে ,   " আরো নিবিড় ,  আরো ঘনিষ্ঠ হও ।  স্রোতের তোড়ে সব ভাসিয়ে নিয়ে যাও !  চুম্বন করো ,  হাত ধরো ,  ওকে পিষে ফেলো ,  আঁকড়ে ধরো ও তোমার ,  শুধুই তোমার !  "  ।  কথাগুলো আমার বেশ পছন্দ হয় ,  তবে এই হুডখোলা রিকশায় জনবহুল স্থানে তা সমাধা করতে আড়ষ্ট লাগে ।  তাই ওসব অন্য কোন সময়ের জন্যে গচ্ছিত রাখি ।  হাত ধরে থাকি ,  এতেই অঢেল সুখ ।  - কী ভাবছো ?  মিঠি সুধোয় আমাকে ।  -  ভাবছি আজকে কোথায় এবং কী খাবার খাওয়া যায় ।  ক্ষিধে লেগেছে বেশ ।  - আমারও ।  চলো আমরা মতিঝিলে নতুন একটা হোটেল খুলেছে  " ফিলিস্তিন বিরিয়ানি "  সেখানে যাই । ফিলিস্তিনের বিরিয়ানি !  চলো ,  চেখে দেখা যাক ! বিরিয়ানি খেতে খেতে আজ কি সিনেমা দেখবো সেটা নিয়ে আলোচনা করি ।  - এ্যান্ট ম্যান দেখবা ?  বসুন্ধরা সিনেপ্লেক্সে চলছে ।  - থ্রিডি ?  - হ্যাঁ থ্রিডি ।  - চলো তবে দেখা যাক ! মতিঝিল থেকে বসুন্ধরা ।  বেশ অনেকটা পথ ।  এবার আর রিকশায় নয় ,  ট্যাক্সি ক্যাবে ।  ব্যস্ত রাস্তার কোলাহলে তেমন কথা বলা হয় না ।  শুধু দুজনের বসে থাকা হাত ধরে ।  আমি হারিয়ে যাই সুখভাবনার অন্তরমহলে ।  এই যে শাহরিক ব্যস্ততা ,  বাসে ওঠার জন্যে কুস্তি করা ,  কন্ডাকটরের সাথে ভাড়া নিয়ে ক্যাচাল ,  ট্রাফিক জ্যাম ,  ব্যাংক একাউন্ট খোলো ,  টাকা জমাও ,  ভবিষ্যতের অনিশ্চয়তা নিয়ে পীড়ন ,  এর মাঝে আমাদের সপ্তাহান্তের ডেটিং যেন নিকষ কালো গহবরের মাঝে এক চিলতে আলো ।  এই যে হাত ধরা ,  এই যে নাও শোবার জন্যে আমার কাঁধ ,  দাও তোমার ঠোঁট ,  নাও আমার চুমু ,  দাও আমায় হাসনাহেনার সুবাস ,  দাও আমায় শিউলি ফুলের ঘ্রাণ ,  কত কীই না দেবার আছে তোমার !  আর আমারও পাওয়ার জন্যে কী ভীষণ কাঙালপনা !  সপ্তাহের একটা দিন ,  এই একটা দিন তোমার সকল রহস্য উন্মোচিত করো আমার কাছে ।  তাও কি সবটা পাওয়া যায় ?  কখনও তোমার চুলে হাসনাহেনার সুবাস ,  আবার কখনও তা পরিবর্তিত হয়ে রজনীগন্ধা ।  কখনও তোমার ঠোঁটে কমলালেবুর মিষ্টতা ,  আবার কখনও স্ট্রবেরি আইসক্রিমের ফ্লেভার ।  এই একটা দিন ,  একটা দিনে তোমাকে মনে হয় সদ্য কলেজে ওঠা চপলা তরুণীর মতো ,  যে প্রথমবার প্রেমিকের সাথে দেখা করতে এসে লজ্জায় ,  উত্তেজনায় লালাভ হয় নিয়মিত বিরতিতে ।  যার সংকোচ জড়ানো তিরতির করে কাঁপা হাত জানান দেয় ভালোবাসা কী ভীষণ জীবন্ত এখনও !  মিঠি ,  তোমার লাজনম্র মুখাবয়বে রচিত হয় ভালোবাসার পরিশূদ্ধ ইশতেহার ।  আমি যার মুগ্ধ পাঠক এবং রচয়িতা ।  এই একটা দিনে তুমি তেল ঝাল নুন কর্কশ কটূ পটু মানবী থেকে ভালোবাসার নরম আবরণে জড়ানো একটা লাজুক পরীতে রূপান্তরিত হও ।  আহা !  সত্যিই যদি তোমার ডানা থাকতো ,  কী ভালোই না হতো !  আমরা হারিয়ে যেতাম মহাবিশ্বের অনন্ত অম্বরে ,  ভালোবাসার উচ্চতম মন্দিরে ।  সিনেমা হলের কাছাকাছি এসে গেছি আমরা ।  কিন্তু আমার কেন যেন আজ সিনেমা দেখতে ইচ্ছে করছে না ।  সেলুলয়েডের ত্রিমাত্রিক জগতের ধুন্ধুমার মারপিট ,  এ্যাকশন , স্পেশাল এফেক্ট এর চেয়ে মিঠির সাথে ঘাসের বিছানায় বসে গল্প করাটাই শ্রেয় মনে হচ্ছে ।  ট্যাক্সি থেকে নামার পর মিঠি কেমন যেন উশখুশ করতে লাগলো ।  - কী হয়েছে ? সুধোলাম আমি ।  - পিঠের কাছে কেমন যেন অস্বস্তি লাগছে ।  মনে হচ্ছে কিছু একটা ফুঁড়ে বের হবে ।  ব্যথা করছে ।  আমি চিন্তিত মুখে তার পিঠে হাত রাখলাম ।  আশ্চর্য !  সত্যিইতো কিছু একটা বের হবে বলে মনে হচ্ছে ।  হঠাৎ করে সেটা ভীষণ নড়াচড়া শুরু করলো ।  পোষাক ফুঁড়েই বের হবে , এমনই তার রোষ !  ব্যাপারটা কী !  আরে !  আরে !  !  আরে !  !  !  এ তো দেখছি সত্যিকারের ডানা !  কিছুক্ষণ আগেই ভাবছিলাম এমন কথা । আমার অবচেতন মনের এই স্পর্ধিত আকাঙ্খা যাবতীয় বিজ্ঞান আর নিয়মনীতিকে তোয়াক্কা না করে চলে এসেছে আমাদের এই ধূলোমাটির জগতে ।  ঈশ্বরের এই অপ্রত্যাশিত উপহারে আমরা যুগপৎ আনন্দিত ,  বিস্মিত ,  এবং বিব্রত হতে থাকি ।  আশেপাশের মানুষেরা কারো কোন বিকার নেই ।  যেন এমন ঘটনা নিত্যনিয়মিতই ঘটে ।  নাকি তারা দেখতেই পাচ্ছে নাপ্রকৃতির এই টুকরো খেয়ালিপনা ?  মিঠি তখন প্রাথমিক অপ্রস্তুত ভাব কাটিয়ে ডানা ঝাপটে ওড়ার প্রস্তুতি নিচ্ছে ।   " আমাকে নেবে না ?  "  আমি ব্যাকুল হয়ে সুধোই ।   " জড়িয়ে ধর আমাকে ।  আমরা এখন উড়বো !  "  উল্লসিত কণ্ঠ তার ।  আমরা উড়তে থাকি ।  এ এক অসাধারণ মুহূর্ত !  আমরা ক্রমশ উপরে উঠতে থাকি ,  আর এই শহরের বিশাল বিশাল দালানগুলোকে ম্যাচের বাক্সের মত ছোট আর ঠুনকো মনে হয় ।  আমরা মেঘেদের রাজ্য পরিভ্রমণ করছি !  দেখো হিংসুক নগরবাসী ,  দেখো অফিসের বড় কর্তা ,  দেখো মামলাবাজ গ্রাম্য মাতব্বর ,  দেখো কুশলী পকেটমার ,  দেখো উত্তরাধনিক কবি ,  দেখো সচিবালয়ের আমলা ,  দেখো লুতুপুতু ভালোবাসার গল্পের পেইজ চালানো হামবড়া বোকাসোকা এ্যাডমিন ,  দেখতে পারছো ?  আমরা উড়ছি !  উড়তে উড়তে কোথায় যাবো তা জানি না ,  তবে মেঘেদের রাজ্য থেকে হাজারো ভালোবাসার রূপকথা এনে দেবো তোমাদের জন্যে ।  তোমরা পড়বে ,  তোমরা প্রাজ্ঞ হবে ,  ফেসবুকে শেয়ার দিয়ে হাজারো লাইক কামাবে ,  কিন্তু উড়তে পারবে কি ?  পারবে না ।  তোমরা বড়জোর ফ্যান্টাসি কিংডমের ভয়াবহ রাইডগুলোতে  " ফ্রেন্ডস " দের সাথে  " মাস্তি "  করে চড়ে একাধিক প্রেমিক প্রেমিকাদের সাথে ছবি শেয়ার করবে ।  ইতিমধ্যে হয়তো বা টিভি চ্যানেলগুলো জেনে গেছে এই অদ্ভুত উড্ডয়নের কথা ।  কিন্তু সরেজমিনে আমাদের দেখে নিউজ কাভার করবে তার উপায় নেই ।  বাঁচা গেলো !  নইলে আমাদের এই অলীক উড্ডয়নের মজাটা তাদের বিরক্তিকর প্রশ্নাবলি আর উজবুক কৌতুহলের দাপটে ম্রিয়মাণ হয়ে যেতো ।  । হঠাৎ আমরা একটা নিম্নমুখী চাপ অনুভব করি ।  মিঠি ক্রমশ নিচে নামছে । ও আর ডানা ঝাপটাতে পারছে না ।  ব্যাপারটা কী !  ওহ হো ,  আমাদের সাপ্তাহিক মিলনপর্বের মেয়াদ শেষ হবার পথে ।  যতই নীচে নামতে থাকি ততই বাস্তব জগতের নিত্যদিনের কার্যক্রম আমাদের উড্ডয়নের পরাবাস্তব অনুভূতিকে নাকচ করে দিতে থাকে ।  আমাদের ভাবনাগুলো প্রতিস্থাপিত হতে থাকে । আমাদের সন্তান আনাহিতার দুধ এবং ডায়াপার শেষ হয়ে গেছে ।  কিনতে হবে । বেচারা বাবা - মাকে মনে করে খুব কাঁদছে নিশ্চয়ই ?  আমরা নিচে নামছি .  .  .  ঐ দেখা যায় আমাদের বাসা !  ঐখানে আমাদের ছোট্ট সুখের সংসার ।  যেখানে বাস করে আমাদের সন্তান এবং আমার বাবা মা ।  বিবাহিত জীবনের এক ক্রান্তিলগ্নে নতুন করে শুরু করার অভিপ্রায়ে আমরা ঠিক করেছিলাম প্রতি সপ্তাহে একবার আমরা প্রেমিক প্রেমিকাদের মতো ঘুরবো যাবতীয় ক্লান্তি ,  ক্লেশ এবং টেনশন বাদ দিয়ে ।  ঠিক সেই বিবাহপূর্ব প্রেম করার সময়ের মতো ।  বাসায় আসার পর আমরা আগ্রহ ভরে টেলিভিশনের সামনে বসে থাকলাম খবর শোনার জন্যে ।  শহরে এত বড় একটা চমকপ্রদ ঘটনা ঘটে গেলো তা নিশ্চয়ই ব্রেকিং নিউজ এবং সংবাদের প্রধান শিরোনাম হিসেবে জায়গা করে নিয়েছে !  কিন্তু আশ্চর্য হয়ে দেখলাম তেমন কোন খবরই কেউ দেখালো না ।  যাকগে ,  না দেখাক !  আমরা তো উড়েছি সত্যিই ,  আমরা তো প্রেম করার দিনগুলিতে ঠিকই ফেরত গিয়েছিলাম ।  আবারও যাবো নিশ্চয়ই ।  আমরা খুঁজে পেয়েছি স্বপ্নলোকের চাবি ।  এই কথাটা কাউকে বলবো না ,  কক্ষনো না !   # এই প্রায় একই থিম নিয়ে সমুদ্রকন্যার গল্প জলের ছিটেয় পাগলামি

                    




জনের নির্মম প্রতিশোধ ! 

 জনের কথা কি আপনাদের মনে আছে ? যৌবন বয়সে নানারকম কেচ্ছাকাহিনী করে বেড়ানো সেই জন ? তো জনের এখন বয়স হয়েছে , এখন সে সাদামাঠা যান্ত্রিক কর্পোরেট জীবনে অভ্যস্ত । অফিস , বাসা , উইকেন্ডে বৌকে নিয়ে ঘুরতে যাওয়া এরকমভাবেই চলছে তার জীবন । তো অফিসে এক অলস দুপুরে জনের কাজকর্ম তেমন না থাকায় ভাবল যে একটু ফোনে কথা বলা যাক পুরোনো বন্ধু লিন্ডনের সাথে । তো অফিসের ল্যান্ডফোনটা দিয়ে করল ফোন । রিং হচ্ছে .  .  .  . 
 " হ্যালো , লিন্ডন আছে ?  " 
 " এখানে লিন্ডন বলে কেউ থাকেনা , খালি আজাইরা ডিস্টার্ব !  " রুক্ষস্বরে কেউ একজন বলে ফোনটা ঠাস করে রেখে দিলো । 
বড়ই চোট পেলো জনের মনটা । এরকম ব্যবহার করে নাকি কেউ ? ভদ্রতাবোধ ব্যাপারটা কি মানুষের মাঝ থেকে উঠেই যাচ্ছে ? ভুলটা জনেরই , সে শেষের ডিজিটটা ৫ এর জায়গায় ৬ চেপেছিলো । কিন্তু সামান্য একটা ভুলের জন্যে এমনতর অপমাণ ? জনের মধ্যে প্রতিশোধ স্পৃহা জেগে উঠলো । একটু পড়ে তার মুখে হাসি ফুটে উঠলো । আরে ব্যাটাকে শিক্ষা দেয়া তো কোনো ব্যাপারই না ! ঐ ব্যাটার ফোন নম্বর তো সে জেনে গ্যাছে , কিন্তু সে জনের ফোন নাম্বার জানেনা । এইবার জমবে মজা !  ! জন আবার ফোন করল অভদ্র লোকটার কাছে । 
 " হ্যালো "  অপরপাশ থেকে আবারো সেই রুক্ষ কন্ঠস্বর ।   " শোন শালা তুই একটা ছাগভুদাই "  বলেই জন ফোন রেখে দিলো । বিমলানন্দে ভরে উঠলো জনের মন । 
এরপর থেকে মাঝেমধ্যেই জন এই কাজটা করা শুরু করলো । মনটা একটু খারাপ থাকলে , বা বোর ফিল করলে জন ঐ কাজটা করে থাকে । 
  " হ্যালো " 
 " চুপ ব্যাটা ছাগভুদাই " 
  " হ্যালো " 
 " দূরে গিয়া মর ছাগভুদাই " 
  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .  । 
তো চলতে থাকলো এভাবেই । কিন্তু হঠাৎ একটা সংবাদ শুনে জনের মাথায় বাজ পরল । নতুন প্রযুক্তি , কলার আই . ডি সিস্টেম চালু হচ্ছে দেশে । এ তো বড় ঝামেলা । ফোন নাম্বার তো কোনোভাবেই জানতে দেয়া যায়না ঐ লোকটাকে । অবশ্য দেশের সবখানে এটা এখনও চালু হয়নি । দেখা যাক ছাগভুদাইয়ের ওখানে ওটা চালু হয়েছে কিনা । দীর্ঘশ্বাস ফেলে জন ফোন করল , 
 " হ্যালো " 
 " হ্যালো , আমি টেলিফোন কোম্পানি থেকে ফোন করছি , আমাদের নতুন সুবিধা কলার আই . ডি ঠিকমত কাজ করছে কিনা পরীক্ষা করার জন্যে । আপনার ফোনে কি এই নাম্বারটা দেখা গ্যাছে ?  " 
 " না " 
 " দেখবি ক্যামনে শালা , তুইতো একটা ছাগভুদাই ! যাহ ঘাস খা !  !  "  
ফোন রাখার পর বড়ই প্রশান্তি অনুভব করল জন । আহ ! জীবন বড়ই মজার । জীবনকে ঝাঝা !  !   কিছুদিন পরের ঘটনা । জন শপিং করতে গিয়ে গাড়িটা পার্কিং করার জন্যে জায়গা খুঁজছে । তো সামনে একজন শীর্ণ দেহের বৃদ্ধার মন্থর নড়াচড়ার কারণে একটু ধৈর্য ধরে থাকতে হচ্ছে আর কি । তো বৃদ্ধা চলে যাওয়ার পরে যখন গাড়িটা পার্কিং করতে যাবে , তখন হুট করে কোথা থেকে অন্য একটা গাড়ি তাকে ওভারটেক করে চলে গ্যালো জনকে । জনের মনটা আবারও খারাপ হয়ে গ্যালো ।  মানুষের ভদ্রতা জ্ঞান বলে আর কিছু অবশিষ্ট নেই বুঝি । বিরস বদনে গাড়িটির দিকে তাকিয়ে জন খেয়াল করলো , ওখানে একটি বিজ্ঞাপন সাঁটানো আছে । 
 " একটি মাইক্রোওয়েভ ওভেন সুলভ মূল্যে বিক্রয় হইবে । আগ্রহী ক্রেতারা  #  ^  %  $  ^  %  &  %  &   এই নাম্বারে যোগাযোগ করুন "  । এইবার খুশি হয়ে উঠলো জনের মনটা । পাওয়া গ্যাছে আরেকটা ছাগভুদাই !  ! 
 তো সেইদিনই জন ফোন করল ঐ নাম্বারে । 
 " আপনি মনে হয় একটা ওভেন বিক্রির বিজ্ঞাপন দিয়েছিলেন ।  " বিনম্র কন্ঠস্বর জনের । 
 " হ্যাঁ , আপনি কিনবেন নাকি ?  " 
 " জ্বী , জনাবের বাসার ঠিকানাটা যদি দেয়া হয় , তো কৃতার্থ হই " 
 " অবশ্যই "  বাসার ঠিকানাটা বলল লোকটা । জন টুক করে টুকে নিলো । 
 " অসংখ্য ধন্যবাদ আপনাকে ।  " 
 " ওকে " 
 " আপনাকে আরেকটা কথা বলার আছে আমার .  .  .  .  .  .  " 
 " বলেন " 
 " তুই একটা ছাগভুদাই " 
ফোন রেখে দিলো জন । হাসতে হাসতে পেটে খিল ধরে যাওয়ার অবস্থা তার । তো এভাবেই যাচ্ছিলো জনের দিনকাল তার দুই ছাগভুদাইকে নিয়ে । কিন্তু এভাবে একসময় জনের নিজেরও পানসে লাগা শুরু হলো । নতুন কিছু একটা করা দরকার । তো কি করা যায় ? জন ফোন করল ছাগভুদাই - ১ এর কাছে । 
 " তুই একটা ছাগভুদাই "  । কিন্তু এবার আর জন ফোন রাখলোনা । কিছুক্ষণ নীরবতার পরে ওপাশ থেকে ছাগভুদাই - ১ বলল , 
 " আছোস এখনও " 
 " হ " 
 " আর আমাকে ফোন করবিনা ' 
 " করুম " 
 " তোরে যে সামনে পাইলে কি করতাম .  .  .  .  .  .  .  .  " 
 " সাহস থাকলে আয় আমার বাড়ীত । আমার নাম হ্যারি । আমার ঠিকানা হৈলো , ১৩৩ , হ্যানসন স্ট্রিট ।  " জন ছাগভুদাই - ২ এর নাম ও বাসার ঠিকানাটা দিয়ে দিলো ।   " দাঁড়া , আমি আইতাছি । আল্লা খোদার নাম নেয়া শুরু কর । আইজকা তুই শ্যাষ "  হমকি দিলো ছাগভুদাই - ১ । 
 " ঠিকাছে আয় । দেখা যাইবো ।  " জনও পাল্টা শাসিয়ে ফোন রেখে দিলো । 
এইবার ফোন করল ছাগভুদাই - ২ এর কাছে । 
 " হ্যালো !  " 
 " হ্যালো , কে ছাগভুদাই ?  " 
 " সাহস থাকলে কাছে আয় , ফোনে ডিস্টার্ব করিস লজ্জা লাগেনা ? 
 ' অখে , আমি আইতাছি । রেডি থাক ।  " বলে ফোন রেখে দিলো জন । সময় নাই দ্রুত করতে হবে । গাড়িটা নিয়ে চলে গ্যালো ১৩৩ হ্যানসন স্ট্রিটে । একটু দুরে অবস্থান করে অপেক্ষা করতে থাকল । 
কিছুক্ষণ পরে শুরু হলো বড়ই মনোহর এক লড়াই । ছাগভুদাইদ্বয় একে অপরের পশ্চাদ্দেশে লাথি মারছে । জনের আবার মনে হলো , জীবনটা বড়ই মজার ! জীবনকে ঝাঝা ! 
  # নেট থেকে অনূদিত
                            
                    




আজ আমি ইউ . কে যাবোনা !  !  ( রম্য গল্প ) 

 আমার এক বন্ধু থাকে ইউ . কে তে । বেশ ঘনিষ্ঠ বন্ধু । বন্ধুত্বের প্রগাঢ় টানে আমাকে মাসে বেশ কয়েকবার ইউ কে তে যাতায়াত করতেই হয় । সম্প্রতি শুনতে পেলাম , সে বেশ অসুস্থ্য । ওখানে প্রপার ট্রিটমেন্ট হচ্ছেনা । তাই আবারও আমাকে যেতে হল মানবিক কারণে । সামান্য সর্দি জ্বর , তাতেই কত সামাজিকতা , আনুষ্ঠানিকতা । যাই হোক , আমি লক্ষণ বিচার পূর্বক তৎক্ষনাৎ তাকে ইউ কে থেকে পিজিতে স্থানান্তরের ব্যবস্থ্যা করে ফেললাম । ওদের ওখানে আসলে চিকিৎসার অবস্থা খুব একটু ভাল নয় । উত্তর কাফরুলের মত যায়গায় আপনি আর কিই বা আশা করতে পারেন ?  ( Uttar Kafrul = U . K   )  
 তবে আমার বন্ধুর কল্যাণে ইদানিং আমার সম্মান সাময়িকভাবে বেড়ে গ্যাছে । নিকট মানুষেরা আসল ব্যাপার জানে , তবে একটু লতায় পাতায় দূরের মানুষেদের সামনে সুযোগ পেলেই আমি আমার ঘনঘন  ইউ কে যাবার ব্যাপারটা বেশ ভাব নিয়ে বলি । তারা প্রথমে বেশ সমীহের দৃষ্টিতে তাকায় । তারপর বিস্তারিত জানার প্রয়াস নিলে কৌশলে সটকে পড়ি । অবশ্য সাময়িকভাবে স্ট্যাটাস বৃদ্ধি পেলেও মাঝেমাঝে বেশ বিব্রতকর পরিস্থিতিতে পড়তে হয় । যেমন , এই তো সেদিন পাড়ার হার্ট থ্রব সুন্দরী সুস্মিতা ( তার আসল নামটা দিলামনা , কারণ তার অপরূপ সৌন্দর্যের সাথে সেটা খাপ খায়না । আমার সামনে বন্দুক ধরলেও আমি স্বীকার করবনা যে তার আসল নাম ফরিদা )  বললো , 
 " কি হাসান ভাই , ফরেন মিনিস্ট্রিতে চাকরি পেয়েছেন নাকি ?  "  স্পষ্টতই খোঁচা , আমি যুৎসই একটা জবাব খুঁজছি প্রাণপনে । কিন্তু আমাকে কোনোরকম সুযোগ না দিয়েই সে দ্বিতীয় খোঁচাটা দিল । আমার ডিফেন্স মেকানিজম ঠিকমত কাজ না করায় বেশ রক্তও ঝরলো । 
 " এই সব ধান্দাবাজি বাদ দেন , বুঝলেন হাসান ভাই ? ইউ কে মানে যে উত্তর কায়েতটুলি , এটা আমি খুব ভাল করেই জানি , হুঁহ !  " 
এই ঘটনার পরে আমি খোঁজ নিয়েছিলাম উত্তর কাফরুল আর উত্তর কায়েতটুলি এই দুই জায়গার মধ্যে কোনটার স্ট্যাটাস বেশি । পূর্ণাঙ্গ স্ট্যাটিসটিক্স এখনও আসেনি , গবেষনা চলছে । 
 যাই হোক , আমি সিদ্ধান্ত নিয়েছি ইউ কে নিয়ে আর লুকোছাপা নয় । আমি এবার সত্যিসত্যি ইউ কে তে যাবো । ফরিদা , থুক্কু সুস্মিতাকে দেখিয়ে দিব আমিও বিশাল এক চুনোপুঁটি । বাগধারার ব্যবহারটা কি ঠিক হল ? এনিওয়েজ , হু কেয়ারস ? বাংলা ব্যাকরণ আমার নখদর্পনে না থাকলেও চলবে । আমি আই . ই . এল . টি . এস করবো । এই কথাটা ওকে বলতে গিয়ে অবশ্য আরেকবার বিব্রত হতে হয়েছিল । 
আই . ই . এল . টি . এস এর সঠিক বর্ণনাক্রমটা ভুলে গিয়ে বলে ফেলেছিলাম এল . ই . টি . আই . এস , অর্থাৎ  " লেটিস "  ! এটা শুনে ও বলেছিলো  " গেটিস দিয়ে আর কতদিন হাসান ভাই ?  "  । চরম বিব্রতকর অবস্থা । 
আপাতত আমি এখন পিজির ওয়ার্ডে আমার ইউ . কে নিবাসী বন্ধুর জন্যে কয়েকটা ডাব নিয়ে মুখে কৃত্রিম চিন্তার ভাব নিয়ে বসে আছি । আমার বন্ধু কিছুক্ষণ ডাবের দিকে ড্যাবড্যাব করে তাকিয়ে থেকে বললো ,  " তোকে ইউ . কে আসার ভিসা দিয়ে তোর স্ট্যাটাস এত বাড়িয়ে দিলাম , তার প্রতিদানে পেলাম ডাব ? ডাব নিয়ে আসে কোন স্ট্যাটাসঅলা লোকে ? এর চেয়ে একটা ইউরো কোলা আনলেও তো পারতি । যত্তসব ক্ষ্যাত .  .  .  . ইত্যাদি ইত্যাদি .  .  । 
 এই সব ঘটনার পরে আমি বুঝেছি স্ট্যাটাস রক্ষা করা কত কঠিন । তাই ইদানিং উত্তর কাফরুলে যাবার সময় আর ইউ . কে বলিনা । সুস্মিতাও এখন আর আমাকে আগের মত বিব্রতকর পরিস্থিতিতে ফেলেনা । অবশ্য সে সুযোগই পায়না । কিছুদিন হল তার বিয়ে হয়ে গেছে । সে এখন শ্বশুরবাড়িতে থাকে । তাই আমি আদর্শ ভগ্নহৃদয়  প্রেমিকের মত নিয়মিত বিরহের গান শুনে যাচ্ছি , আর জ্বালাময়ী সব এ্যান্টি প্রেমের এ্যান্টিক কবিতা লিখে যাচ্ছি । 
এর মধ্যে একদিন শুনলাম ,  " সে "  এসেছে । পথে দেখাও হল একদিন । এ কথা সে কথার পর জানলাম , তার ইউ . এস . এ যাওয়া ঠিকঠাক । আগামী মাসেই চলে যাবে । 
 " ওর ব্যবসাটার জন্যে ঐ জায়গাটাই স্যুটেবল হাসান ভাই "  বললো সে ।  " উত্তর শনির আখরা জায়গাটা কিন্তু খারাপ না একেবারে , কি বলেন ?  "  বলে ফিক করে হেসে দিল প্রাক্তন হার্টথ্রব । 
হুমম Uttar shanir akhra = U . S . A বানিয়েছে । সেন্স অফ হিউমার বেশ বৃদ্ধি পেয়েছে বোঝা গেল । 
ঠিক সেই মুহুর্তে তার নধরকান্তি স্বামী যেন কোথা থেকে আবির্ভুত হল হুড়মুড় করে  " এখানে দাঁড়িয়ে কি করছো ? বাসায় চল । সামু ব্লগে হাসান মাহবুব নাকি খুব মজার একটা পোস্ট দিয়েছে , পড়বানা ?  "  
 " তা কি আর মিস করা যায় !  "  বলে খিলখিলিয়ে হেসে চলে গেল নিষ্ঠুর নারী । 
 হায়রে সামু ! কোথায় যামু ! নাহ এই ভালবাসার দিনে আমি আজ কোথাও যাবনা । ইউ . কে তো দূরের কথা । এর চেয়ে সামু ব্লগেই বসে থাকি । দেখি  " সুস্মিতা '  এসে যদি কোনো কমেন্ট টমেন্ট করে !  ! 
  # আমার এই লেখাটি উন্মাদ অক্টোবর ২০০৮ এ ছাপা হয়েছিলো । শেষের অংশটুকু পরিবর্তন করেছি বলাই বাহুল্য ! 
 

                    




উৎসব ( গল্প ) 

 ইদানিং সবাই বলে আমি নাকি অসামাজিক হয়ে গেছি । এটা অবশ্য ইদানিং না , অনেক আগে থেকেই আমাকে শুনতে হয় । কারও বিয়ে ( বিয়ের অনুষ্ঠানের মেকানিজমটাই আমার কাছে ঠিক স্পষ্ট না । গায়ে হলুদ , বৌ ভাত , বিবাহোত্তর সম্বর্ধনা , কোনটা ছেলের বাড়ীতে আর কোনটা মেয়ের বাড়ীতে হয় , কোনটা আগে , কোনটা পরে - সবকিছুই আমার কাছে দূর্বোধ্য ব্যাপার !  ) জন্মদিন অথবা বয়সন্ধিপূর্ব বিশেষ অঙ্গ কাটার অনুষ্ঠানে যেতে আমার ভাল লাগেনা । ধর্মীয় উৎসবোত্তর পূনর্মিলনি , অথবা মৃত্যুর চল্লিশদিন উপলক্ষে উদযাপিত অনুষ্ঠানে হাজির হয়ে তেহারির প্যাকেট সাবাড় করতে করতে দেশের গোশ্ঠি উদ্ধারকারীদের দলে আমি পড়িনা । মোট কথা , মানুষের ভীড় আমার কাছে বিরক্তিকর । আমি একলা মানুষ , আমার নিজের ছোট্ট সুন্দর জগৎটায় ঘাপটি মেরে থাকতে পছন্দ করি । মানুষের ভীড় আমার অসহ্য লাগে , অস্বস্তিকর লাগে যেকোন ধরনের উৎসব । 
সেন্টের শিশি উপুড় করে নিজেকে সুরভিমন্ডিত করে তোলার অপচেষ্টা করে যেসব স্যুটেড ব্যুটেড আহাম্মক , তাদের তো বটেই , আরও বেশি খারাপ লাগে তাদের দেঁতো হাসি । আর মধ্যবয়স্ক সেসব গয়নাদার , ওজনদার মহিলা ? ওদের কথা আর কি বলব ! নিজেদের সুন্দর দেখানর যখন এতই অভিপ্রায় , তাহলে শরীরটাকে ঠিক রাখার জন্যে একটু ব্যায়াম করলেই পরেন , অথবা চেষ্টা করতে পারেন নিজেদের জিহবাটাকে সামলে রাখার । আর কিছু না পারুব , খাবার সময় একটু ছোট হাঁ করলেই তো হয় ! আপনি খেয়াল করেছেন ব্যাপারটা ? ঠিক ! অথচ এসব মহিলাই নিজেদের বিয়ের সময় কোন অলৌকিক উপায়ে দাঁত বের না করে , ঠোঁট ফাঁক না করে কিভাবে সুখাদ্যসমূহ গলাধঃকরণ করেছিলেন ভাবলে অবাক হতে হয় । এসব আমার ভাল লাগেনা । যেসব যায়গায় না গেলেই নয় , সেসব জায়গায় অনিচ্ছাস্বত্তেও গিয়ে কাষ্ঠহাসি হেসে , মুরগীর ঠ্যাং চিবিয়ে চলে আসি । ধোপদূরস্থ মানুষের চেয়ে ন্যাংটো মুরগী ভাল , কি বলেন ! হাহাহা । আমার অবশ্য পোষাকপড়া মুরগীও দেখতে খারাপ লাগেনা । বিয়ের অনুষ্ঠানে ওরকম দেখা যায় কনেদের ডিমে তা দেয়ার ভঙ্গিতে বসে থাকতে । উজবুক যতসব । চারিদিকে উৎসবের ডামাডোলে বড়ই বিপন্ন মনে হয় নিজেকে । আমি ঘৃনা করি উৎসব । ঘৃনা করি মানুষের ভীড় । 
উৎসবের প্রতি আমার এই ঘৃনার কোন ব্যাখ্যা দিতে পারবেন ? থাক আর বিশ্লেষণে যেতে হবেনা । কারণ আমাকে যেতে হচ্ছে তেমনই এক জায়গায় । না গিয়ে উপায় নেই , অফিসের বড়কর্তার মেজশ্যালিকা অথবা .  .  .  .  . যাই হোক , তেমনই কোন এক আধাঘনিষ্ট আত্নীয়ের বিবাহোত্তর সম্বর্ধণা আজ । না গেলে আবার উনি মনে করতে পারেন আমি  " হুজুরের একান্ত অনুগত "  নই । আচ্ছা , আপনি কি  " জাতে মাতাল , তালে ঠিক "  বাগধারাটার অর্থ জানেন ? এইতো হয়েছে । 
আচ্ছা , এসবের মানেটা কি ? দুজন মানুষ আজ রাতে একসাথে শোবার সামাজিক সনদ পাবে , এ জন্যে আমাদের , আচ্ছা ঠিক করে দিচ্ছি  " আমাকে "  কেন এত ভোগান্তি সহ্য করতে হবে ? হ্যাঁ , ভোগান্তিই তো । আমি ঘৃনা করি  , ভীড় , উৎসব । উৎসব আমার ধাতে সয়না । আমি ভালবাসি আমার ছোট্ট , নিস্কলুস , সুন্দর জগৎটা .  .  .  . 
এই যেমন এখন .  .  .  . ব্যস্ত সড়কটায় মানুষের বৃত্তাকার জোট পাঁকিয়ে উঠেছে কোন একটা ঘটনাকে কেনদ্র করে । কেন্দ্রবিন্দুতে কে , জানার বিন্দুমাত্র ইচ্ছে আমার নেই । কিন্তু মানুষের অগ্রগামী ভীড়ের গতিমান স্রোত আমাকে সামনে টেনে নিচ্ছে । অনেকখানি সামনে এগিয়ে এসেছি আমি । ঘটনার কেন্দ্রের প্রায় কাছে । কোন কথাসর্বস্ব ক্যানভাসারের দুর্দান্ত কোম্পানি প্রোডাক্টের হ্রাসকৃতমূল্যে বিক্রয়ের অভাবনীয় সুযোগের চটকদার ফিরিস্তি কি ? নাকি কোন শ্রীহীন জাদুকরের বিস্ময়কর কলাকৌশল ? 
নাহ , সেসব কিছুইনা । দুইজন তরুণকে জনতা ধরে পেটাচ্ছে খুব । নিশ্চয়ই কারও পকেট মেরেছে । যা সন্দেহ করেছিলাম !  " এক লেডিছের চেইন ধইরা টান দিছিল "  - জানাল পেটাতে পেটাতে ক্লান্ত হয়ে যাওয়া একজন বিশ্রাম নেবার ফাঁকে । 
আমি আরেকটু সামনে আগাই । এত্ত ভীড় কেন মানুষের ? আমি ঘৃনা করি মানুষের ভীড় । 
এত্ত ভীড় কেন মানুষের ? কিচ্ছু দেখতে পারছিনা আমি । 
একটু সরুন । দয়া করে একটু সরবেন ?  ? আরে সরেননা মিঞা ! কিছু দেখতে পারছিনা । 
কিচ্ছু দেখবার পারতাছিনা । ঐতো দেহা যায় !  !  ! ঐতো বাইন্ধা রাখসে ! রক্তে ভাইসা যাইতাছে ওগো দুই চউখ । ভীড় বাড়তাছে । উৎসব হইতাছে যেন ।  " চোখ উপড়ায় ফেল "  চিল্লাইতাছে সবাই । ভীড় বাড়তাছে । আমি ভীড়ের মইদ্যে মিশা যাইতাছি । উৎসব উৎসব লাগতাছে । তয় আমি আমার শার্টে রক্ত লাগামুনা । আমি খালি দেখুম । দেখনের মইদ্যেও মজা আছে । ভীড়ের মদ্যে মিশা যাইতে যাইতে আমি চিল্লাইতে থাকি " চোখ উপড়ায়া ফেল ! চোখ উপড়ায়া ফেল !  " উৎসব উৎসব লাগতাছে আমার ! 
                                            ( পরিশিষ্ট ) 
বিয়েবাড়ীর বিরক্তিকর সৌজন্যমূলক আচার পালন করতে হচ্ছে আমাকে এই মুহুর্তে । অসহ্য ভীড়ে হাঁপিয়ে উঠেছি আমি । আমি ঘৃনা করি মানুষের ভীড় । ঘৃনা করি উৎসব .  .  .  .  . 
                            
                    




আরো কিছু সোভিয়েত্‌স্কি কৌতুকভ ।  ( প্রায় সবই পলিটিক্যাল ) 

 ১ । খরগোশ গেছে পতিতালয়ে । 
 - সিংহীকে চাই । 
 - সে এখন ব্যস্ত
 - তাহলে বাঘিনীকে দিন । 
 - সেও ব্যস্ত
 - ঠিক আছে , যে ফ্রী আছে , তাকেই দিন । 
মুরগী জুটলো তার ভাগ্যে । তাকে নিয়ে ঘরে ঢুকলো সে । নির্ধারিত সময় পেরিয়ে গেলেও খরগোশের বেরুনোর কোন চিহ্ন নেই । কড়া নারা হল তার দরজায় । ভেতর থেকে অভিযোগের সুরে সে বলল , 
 - এমন একজনকেই দিলেন , তার কাপড় খুলতেই পেরিয়ে গেল এক ঘন্টা । 
২ । উটপাখির ডিম যোগাড় করে নিয়ে এসে সব মুরগীকে মটিং এ ডাকল মোরগ । সবাই এলে সে বক্তব্য শুরু করল , 
 - শ্রদ্ধেয় মহিলাগণ , আমি আপনাদের কাজের সমালোচনা করতে চাইনা । শুধু বলতে চাই , নিজের চোখে দেখে নিন , বিদেশের মুরগীগুলো কেমন ডিম পাড়ে । 
৩ । সোভিয়েত রেডিওটে ঘোষণা , 
 - মস্কোয় এখন সময় বেলা তিনটে , সভের্দলোভস্কে চারটা , তোমস্কে পাঁচটা , ইরকুটস্কে ছটা , লেনিনগ্রাদে এগারাটা .  .  .  .  . 
শুনতে শুনতে সখেদে মন্তব্য করলেন এক বৃদ্ধ , 
 - যে দেশে এত অব্যবস্থা , এত অরাজকতা , সে দেশের উন্নতি হবে কি করে ? 
৪ ।  - হ্যালো , এটা কেজিবি ? 
 - না  কেজিবি ধ্বংস হয়ে গেছে । 
আবার ফোন । 
 - হ্যালো , এটা কেজিবি ? 
 - আপনি কি ঠসা নাকি মিঞা ? কবার বলতে হবে যে কেজিবি ধ্বংস হয়ে গেছে ? 
 - আহা , অতো চটছেন কেন ? আমার হয়তবা খুব ভাল লাগছে কথাটা শুনতে ! 
৫ । জাতীয় উৎসবের শোভাযাত্রায় ব্যানার নিয়ে বেড়িয়েছে রাবিনোভিচ ( জনৈক সোভিয়েত )  । তাতে লেখা , আনন্দময় শৈশবের জন্যে কমরেড স্তালিনকে ধন্যবাদ । তা দেখে এক নেতা জ্বলে উঠলেন তেলে - বেগুনে : 
 - আপনি কি ফাজলামো করছেন ? আপনি যখন শিশু ছিলেন তখন স্তালিনের জন্মই হয়নি । 
 - সে জন্যেইতো ধন্যবাদ দিচ্ছি । 
৬ । কমিউনিস্ট পার্টির সদস্য গ্রহণের ইন্টারভিউ । 
 - তোমার মাতা কে ? 
 - সোভিয়েত ইউনিয়ন । 
 - তোমার পিতা কে ? 
 - সোভিয়েত ইউনিয়ন । 
 - তোমার স্বপ্ন কি ? 
 - অচিরেই এতিম হয়ে যাওয়া । 
৭ । দুজন কয়েদির কথোপকথন । 
 - আপনাকে ক " বছরের জেল দিয়েছে ? 
 - কুড়ি বছরের । 
 - কেন ? 
 - এমনি । কোন কারন ছাড়াই । 
 - মিথ্যে কথা । কারণ ছাড়া হয় দশ বছরের জেল । 
৮ । হুবহু স্তালিনের মতো দেখতে এক লোককে গ্রেফতার করা হয়েছে । 
 - ওকে গুলি করে মারো - স্তালিনের নির্দেশ । 
 - নাকি গোঁফ ছেটে দেবো ? 
 - হ্যাঁ , সেটাও করতে পারো । 
৯ । স্ত্রীর সাথে ট্রামে করে যাচ্ছে রাবিনোভিচ । হঠাৎ গভীর দীর্ঘশ্বাস ফেলল সে । 
সবাই ঘুরে তাকাল তার দিকে । ভীত স্ত্রী বললো তাকে কানে কানে : 
 - কতোবার বলেছি তোমাকে , লোকজনের সামনে রাজনীতি বিষয়ে টুঁ শব্দটি করবেনা ! 
১০ । বেশ জোরেসোরেই বলল রাবিনোভিচ , 
 - শালার অভিশপ্ত জীবন ! 
কেজিবির লোক এসে ধরল তাকে , 
 - আমার সাথে যেতে হবে আপনাকে । 
 - আমি তো খারাপ কিছু বলিনি । বলছিলাম পশ্চিমা পুঁজিবাদী দেশগুলোর কথা । 
 - চাপাবাজী রাখুন । অভিশপ্ত জীবন কোথায় , তা ভাল করেই জানি আমরা । চলুন আমার সাথে । 
১১ । আফ্রিকান এবং সোভিয়েত দুই বালকের পত্রমিতালী । আফ্রিকান বালক লিখল , 
 " আমি পড়ি ক্লাস থ্রীতে । এখানে খুব গরম , তাই খাকি গায়ে চলাফেরা করি । আমরা খাই কলা , আনারস , কমলা । তোমাকে দুটো ডাকটিকেট পাঠাচ্ছি ।  " 
সোভিয়েত বালক জবাবে লিখল , 
 " ডাকটিকেটের জন্যে ধন্যবাদ । আমাদের এখানে খুব ঠান্ডা , তাই গরম কাপড় পড়তে হয় । বাবা বলেছে আমরা যদি কলা , আনারস ,  আর কমলা খেতে শুরু করি , তাহলে আমাদেরও খালি গায়ে ঘুরতে হবে ।  " 
১২ । ঘরে ফিরে এসে বউকে পরপুরুষের সাথে শুয়ে থাকতে দেখলে কোন দেশের পুরুষের কি প্রতিক্রিয়া হয় - 
ইংরেজ : 
 - লেডী , অবিলম্বে আমার বাসা ত্যাগ করো । 
ফরাসী : 
 - অসময়ে এসে তোমাদের বিরক্ত করলাম । দুঃখিত মঁসিয়ে । 
রুশ : 
 - হারামজাদী ! ঐ মোড়ের দোকানে মাখন বিক্রী হচ্ছে , আর তুই এখানে শুয়ে মজা মারছিস ?  ! 
১৩ । মিনি স্কার্ট কি ? 
 - ছোট স্কার্ট । 
 - মিনি কম্পিউটার কি ? 
 - ছোট কম্পিউটার । 
 - সবচেয়ে বড় বিশৃঙ্খলার নাম টাহলে মিনিস্ট্রি কেন ? 
১৪ । ছেলে বাবাকে প্রশ্ন করছে , 
 - বাবা , মোরগ ডাকে কেন ? 
 - কেউ মিথ্যা কথা বললেই মোরগ ডেকে ওঠে । 
 - কিন্তু ভোর চারটেয় , সবাই যখন ঘুমে , তখন মোর কেন ডাকে ? 
 - ঐ সময় সংবাদপত্র ছাপা হয় , তাই । 
১৫ । মোরগ আর হাঁসকে জেলে ঢোকানো হয়েছে । হাঁস জিগ্গেস করলো মোরগকে , 
 - আমাদের পালক ছেঁটে দেবে নাকি ? 
 - জানিনা , ঐ ইঁদুরটাকে জিগ্গেস করে দেখ । 
 - আচ্ছা , ইঁদুর ভায়া , আমাদের পালক কি ছেঁটে দেবে ? 
 - আমি ইঁদুর নই , শজারু । 
 সবশেষে .  .  .  .  .  .  .  .  .  .  . আমার ফেভারিটটা , 
 ১৬ । শিল্পীর আঁকা ছবি , পোল্যান্ডে লেনিন । ছবিতে দেখা যাচ্ছে শুধু দু ' জোড়া পা । এক দর্শকের প্রশ্ন , 
 - পাগুলো কার ? 
 - লেনিনের স্ত্রী  নাদিয়া ক্রুপ্‌স্কায়া , এবং লেনিনের ব্যক্তিগত উপদেষ্টা ফেলিক্স  দ্‌জেরঝিনস্কি ' র । 
 - কিন্তু ছবির নাম তো পোল্যান্ডে লেনিন , লেনিন কোথায় ? 
 - লেনিন তো পোল্যান্ডে । 
  # সবগুলো কৌতুক মাসুদ মাহমুদের সোভিয়েত্‌স্কি কৌতুকভ বইটি থেকে নেয়া । 
                            
                    




ধন্যবাদ ,  আবার আসবেন

   ( ০ ) ডিং ডং !  কলিংবেলটা বেজে উঠলো ।  ববি তখন দুপুরের খাবার শেষ করে বিছানায় একটু গড়িয়ে নিচ্ছে কেবল ।  বাসায় কেউ নেই ।  কে আসতে পারে এই ভরদুপুরে ?  বিরক্তিতে ভ্রু কুঁচকিয়ে বিছানা থেকে নেমে দরজা খুলতে গেলো সে ।  পরবর্তীতে এটা তার জীবনের নিকৃষ্টতম ভুল হিসেবে নির্ণিত হয়েছিলো ।  দরোজার ওপাশে সরকারী পেটোয়া বাহিনীর মাথায় পট্টি ,  চোখে সানগ্লাস পরা কোনো ভয়াল চেহারার সদস্য চোখ রাঙিয়ে ভুয়া ওয়ারেন্ট নিয়ে আসে নি ,  যেরকমটা ইদানিং খুব হচ্ছে ।  সংঘবদ্ধ ডাকাতের দলও আসতে পারতো ।  ওরা খুব ভালো করেই খোঁজ রাখে কোন বাড়িটা ফাঁকা আছে অথবা কোথায় নিরাপত্তার অভাব ।   দেশের বাড়িতে বেড়াতে যাওয়া তার পরিবারের সদস্যরা কি এত সাত তাড়াতাড়ি চলে আসলো ?  তাহলেই সেরেছে !  হররোজ বাসার মধ্যে বন্ধুদের নিয়ে আড্ডা ,  তাস পেটানো ,  সিগারেট আর এ্যালকোহলের যে মিশ্র গন্ধটা সুযোগ পেয়ে আনন্দে উড়ে বেড়াচ্ছিলো ,  পরিবারের অন্য সদস্যদের এমন গর্হিত কর্মের হদীশ খুঁজে পেতে এক লহমা সময়ও লাগতো না ।  না ,  তারা কেউ আসে নি ।  যে এসেছিলো ,  সে ছিলো একাবোকা ,  নিরীহ আর হাস্যোজ্জ্বল ।  কে জানতো যে তার কাছ থেকেই ববিকে এক জটিল ঘটনাপ্রবাহের ফাঁদে জড়িয়ে পড়ে বহুমাত্রিক অনুভূতির জের টানতে হবে ?   ( ১ ) ববিদের পাশের বাড়িতে নতুন এক ভাড়াটে এসেছে সম্প্রতি ।  তাদের একমাত্র মেয়ে ,  জেনি বেশ উচ্ছল ,  চঞ্চল ।  প্রজাপতির মতো বহুবর্ণের ডানা ঝাপটিয়ে চলে সে ।  বিকেলের দিকে ববি সিগারেট নিয়ে বারান্দায় গেলে মেয়েটার দেখা পায় ।  ছাদে বাচ্চাদের সাথে বরফ পানি অথবা ব্যাডমিন্টন খেলছে ।  ববির দেখতে বেশ ভালো লাগে ।  তবে মেয়েদের দেখলে যেমন একটা উড়ুউড়ু ভাব অথবা কামচেতনার উদ্রেক হয় ,  এই মেয়েটির ক্ষেত্রে ববির মোটেও সেরকম কিছু মনে হয় না ।  বয়সের ব্যবধান যদিও তাদের মধ্যে বেশি না ,  তারপরেও মেয়েটাকে নিজের থেকে অনেক ছোট মনে হয় তার ।  মেয়েদের ম্যাচুইরিটি নাকি ছেলেদের চেয়ে কম বয়সে পরিপূর্ণতা পায় ।  কিন্তু এই মেয়েটিকে দেখে কে বলবে সে কথা !  মাঝে একদিন ভেবেছিলো ফ্লার্ট করবে মেয়েটির সাথে ।  বিটলসের গানের লাইন লেখা টিশার্ট আর রেক্স থেকে সদ্য কেনা  জিন্সের প্যান্ট পরে নিজেকে আয়নায় দেখে খারাপ লাগে নি একদম !  এখন জেনি যদি মর্জি করে তার দিকে তাকায় একটু !  তা সে বেশ তাকিয়েছিলো বটে !  ঘটনাটি যেভাবে ঘটেছিলো তা নিঃসন্দেহে নতুন এক সম্পর্কের সূচনা হতে পারতো !  হয়েছিলো কী ,  জেনি ব্যাডমিন্টন খেলছিলো ,  হঠাৎ করে কর্কটা বেশি জোরে মারার ফলে ববির বারান্দায় এসে পড়ে ।  জেনি তা দেখে চিৎকার করে ওঠে ,   " এই যে ভাই ,  কর্কটা একটু দেন না !  "  ।  সম্বোধন শুনে ববির রোমান্টিক চিত্রকল্পিত বিকেলটা অল্প একটু পথ পেরিয়েই যেন হুমড়ি খেয়ে পড়ে !  কর্কটা ছুড়ে দিয়ে বারান্দা থেকে প্রস্থান করে ববি ।   ( ২ ) জেনি বিষয়ক লঘু মনতরীর সেখানেই সলিল সমাধি হতে পারতো ।  কিন্তু বন্ধুদের সাথে জমাট আড্ডার এককালে ববি যখন গাঁজা খেয়ে মাঞ্জা মারা সেই দিনটার কথা এবং তার বেদনাকে বহুগুন বাড়িয়ে কাঁদোকাঁদো স্বরে পেশ করলো ,  তখন আর তাদের পায় কে !  ববি এবং তার বন্ধুরা বেশিরভাগই পরাশ্রয়ী ।  বাবা ,  বড় ভাইদের পয়সায় টঙএর দোকানে অলস সময় কাটানো ,  এবং একে অপরকে খোঁচাখুঁচি করাটাই আপাতত তাদের জীবনের মূল লক্ষ্য ।  সুতরাং ,  নেশাগ্রস্ত অবস্থায় এমন একটা ইস্যু পেলে তারা ছেড়ে কথা বলবে কেনো ?  তারা মহা উৎসাহে ববিকে জ্ঞান দিতে থাকে এবং  " কী করিলে কী হইবে "  এ ব্যাপারে নিজেদের অথবা অন্যের কাছ থেকে ধার করা অভিজ্ঞতা বয়ান করে এই সিদ্ধান্তে উপনীত হয় যে ,  মেয়েটা প্রাপ্তিসিধ্য এবং ববির উচিত তার সাথে ফ্লার্ট করাটা চালিয়ে যাওয়া ।  তাদের মতে ,  মেয়েটা সহজ সরল এবং তার কোন অতীত সম্পর্ক না থাকার সম্ভাবনাই বেশি ।  এমন মেয়ে হাতছাড়া করা ববির উচিৎ হবে না ।  সেদিন রাগ করে চায়ের কাপ ছুড়ে ফেলে বন্ধুদেরকে গালি দিয়ে বাসায় ফিরে যায় ববি ।  শীতল পানি দিয়ে মাথা ধুয়ে কিছুক্ষণ বিছানায় শুয়ে থাকার পর যখন তার নেশা কাটতে শুরু করেছে ,  তখন বন্ধুদের কথাগুলি পুনরায় বিবেচনা করতে গিয়ে সে ভাবে ,  তারা তো খুব একটা ভুল বলে নি !  মেয়ে দেখতে সুন্দর ,  মিশুক ,  সদালাপী ,  প্রাণস্পন্দনে ভরা ।  এমন মেয়ের সাথেই তো প্রেম করলে জমে !  মাঝখানে কয়েকদিন বিকেলে বারান্দায় যাওয়া হয় নি ।  কাল থেকে আবার যেতে হবে ।  বাকের ভাইয়ের মতো একটা সানগ্লাস কিনবে নাকি ?  আর চুলটা ব্যাকব্রাশ করলে কেমন হয় ?  নাহ ,  বিশ বাইশ বছর আগের ফ্যাশন ,  এখন করলে হাসাহাসি করতে পারে সবাই ।   ( ৩ ) ইদানিং ছাদে আসা হয় না তেমন জেনির ।   ওর খেলার সাথী ছিলো যারা ,  তারা এ বাড়ি ছেড়ে চলে গেছে বলেই এই বিরতি ।  তবে ববি ঠিকই বারান্দায় বসে থাকে জেনির জন্যে ।  জেনি কেমন যেন আনমনা হয়ে থাকে ।  কিছুই খেয়াল করে না ।  স্থুলদৃষ্টিতে  তাকালেও তার বুঝে যাওয়ার কথা একটা ছেলে হ্যাংলার মতো দাঁড়িয়ে থাকে শুধু তার জন্যে ,  প্রতিদিন ।  এমন করেই হয়তো চলতো ,  বাধ সাধলো তাদের বাসায় ঘুরতে আসা অতিথি ,  তার এক খালাতো বোন ।  জেনির সাথে ছাদে উঠে হাঁটাহাঁটি করার সময় তার চতুর চোখ ঠিকই চিনে নিলো প্রেমপিয়াসী রোমিও ববিকে ।   = দেখেছিস জেনি ,  ঐ লোকটা কিভাবে তোর দিকে তাকিয়ে আছে !  এতো পুরোই গন কেস !  বজ্রপাত ,  একদম জায়গামত লেগেছে !  = কই !  আমার তো সেরকম কিছু মনে হচ্ছে না ।  তুই না ,  সবসময় খালি বেশি বেশি বলিস ।  = আমার চোখ ভুল করতে পারে না ।  নেভার !  ঐ দেখ দেখ আমাকে তোর সাথে দেখে চান্দু অন্যদিকে উদাস হয়ে বাইরের দৃশ্য দেখার ভান করছে !  হাহাহা !  এসবই আমার চেনা বাছাধন !  কম তো এক্সপেরিয়েন্স হলো না !  রাগে গা জ্বলছে ববির ।  এই সবজান্তা চেহারার আঁতেল মেয়েটা আবার কোথা থেকে এসে জুটলো !  এহ !  দুজনের কী হাসি !  নির্ঘাৎ তার সম্পর্কে আজেবাজে কথা বলে জেনির কান ভারি করছে ,  নয়তো তাকে নিয়ে হাসাহাসি করছে ।  ববির ইচ্ছে করছে মেয়েটির চুলের মুঠি ধরে ঠাস ঠাস করে চড় মারতে ।  ববির ভাবনাটা অমূলক না ।  ওদিকে আসলেই বেশ মজমা বসেছে হাসিঠাট্টার ।  = ঐ দেখ ,  তোর রোমিও অভিমান করেছে ।  অভিমান করে চলে যাচ্ছে ।   = চুপ করবি তুই রুবি ?  কী সব ছাইপাশ বলা শুরু করেছিস সেই কখন থেকে ।   = এই এই !  রাগ করিস না ।  বেচারা আসলেই অপমানবোধ করেছে ।  আমাদের এত আমোদ করার কোনো দরকার ছিলো না ।  = তোর জন্যেই তো !  বলেই জেনি বুঝতে পারলো কী ভুলটা সে করেছে ।  কিন্তু ততক্ষণে বল বিপক্ষ দলের কোর্টে !  এই সুযোগ সে ছাড়বে কেনো !  = হাহাহা !  এইবার আর না হেসে পারলাম না রে জেনি !  তোরও ঐ ছেলেটার প্রতি একটু হলেও ফিলিংস আছে ।  নাহলে এভাবে রিএ্যাক্ট করতি না । জেনি গাল ফুলিয়ে বসে থাকে ।  রুবি তো মিথ্যে কিছু বলে নি !  ( ৪ ) কিছুদিনের মধ্যেই ববি আর জেনির ভেতরে একটা ভালো বন্ধুত্ব গড়ে ওঠে ,  এবং অবশ্যই সেটা সাধারণ বন্ধুত্বের মতো ছিলো না ,  আবার তাদের মধ্যে প্রেমও ছিলো না ।  হৃদয়ের সুপ্ত আগ্নেয়গিড়ি লাভা উগলে দিতে চাইছিলো ।  শুধু একটা ডিনামাইটের বিস্ফোরণ দরকার ছিলো ।  তাতেই তাদের ছায়াঘটিত হৃদয়াঞ্চল ভরে উঠতো টগবগে লাভায় ।  কিন্তু দুজনেরই অতি রক্ষণশীল মনোভাবের কারণে তারা কখনও একসাথে রিকশায় চড়ে নি বা কোথাও কখনও একসাথে ঘুরতে যায় নি ।  তারা একে অপরের সাথে কখনও ফোনেও কথা বলে নি ।  তাদের দুজনেরই মনের ভেতর একটা অস্বস্তি কাজ করতো ,   " সে কি আমায় সত্যিই ভালোবাসে ?  "  ।  দুজনেই প্রত্যাখানের ভয় পেতো ।  তাদের এই ভীরু মনোভাবের কারণে সম্পর্কটা কাদায় আটকে পড়া চাকার মতই স্থবির ছিলো ।  এগুচ্ছিলো না মোটেও ।  তাই জেনি ববিকে আপনি করেই ডাকতো ,  আর ববি জেনিকে তুমি ।  দুজনেই বসে ছিলো হাত ধরবে বলে ।  কেউ মুখ ফুটে কিছু বলে নি ।  ভগবান তাই নেমে আসে নি ।  ( ০ ) দরোজাটা খুলে দিলো ববি ।  জেনি এসেছে ।  সাথে একটা বাটিতে করে কী যেন ।  = স্লামালিকুম ববি ভাই ।  কেমন আছেন ?  = এই তো আছি কোনোরকম ।  = তোমার হাতে ওটা কী ?  = গরুর মাংসের ভুনা ।  আমি রান্না করেছি ।  জীবনে এই প্রথমবারের মতো ।  ভাবলাম আপনাদেরকে একটু চাখতে দেই ।   = বেশ ভালো ।  তুমি ভিতরে আসো ।  এই কথায় জেনি বেশ একচিলতে হেসে ঘরে প্রবেশ করলো ।  সোফায় বসে নিউজপেপারটা উঠিয়ে পড়ার ভান করলো ।  আসলে তার ভাবনা অন্যদিকে ।  কেমন যেন অস্বস্তি বোধ করছে সে ।  = খালাম্মা ,  মুন্নী ,  শম্পা এরা কেউ নেই ?  = নাহ ।  ওরা সবাই দেশের বাড়িতে গেছে ঈদ করবে বলে ।  = ও ,  মা !  তো আপনি রয়ে গেলেন কেনো ?  = একজনকে তো থাকাই লাগে ।  এত বড় একটা বাড়ি ,  মেইনটেন করতে নানান ঝামেলা ।  আমার কোনো অসুবিধা নাই ।  বন্ধুবান্ধব আসে ।  আড্ডা দেই ।  বিড়ি ফুঁকি । জেনির মাঝ থেকে অস্বস্তি বোধটা কেটে গেছে এতক্ষণে ।  চটুল কণ্ঠে প্রগলভ হয়ে সে সুধোয় ,  = বিড়ি খান খুব ,  তাই না ?   = খাই আর কী টুকটাক ।  = হু ,  টুকটাক !  আপনি অনেক বেশি খান ।  আপনার ঠোঁট কেমন কালো হয়ে গেছে ।  সিগারেটটা কি ছাড়া যায় না ?  অনুনয় ঝরে পড়ে তার কণ্ঠে ।  ববি একটু হাসে ।  সব মেয়েরাই কি এরকম ?  ওদের ডোমিনেশনের সবচেয়ে ক্ষতিকর দিক এই সিগারেট নিয়ে দিকদারি ।  ববির গলা কেমন যেন শুকিয়ে আসছে ।  ফ্রিজে রাখা এক লিাটারের ঠাণ্ডা পানির বোতলটার অভাব সে অনুভব করে খুব ।  সে কেমন যেন অস্বস্তি অনুভব করে ।  অস্বস্তি ব্যাপারটা ক্ষেত্রবিশেষে সংক্রামক হতে পারে ।  কিছুক্ষণ ওরা চুপ করে থাকে ,  দুজনেই কিছু বলার খুঁজে পায় না ।  জেনিকেও অস্বস্তি পেয়ে বসে ।   = আচ্ছা আমি যাই ববি ভাই ।   = চলে যাবা ?  এত সাত তাড়াতাড়ি ? ববির চোখের ভেতর একদল কামুক হায়েনাকে দেখতে পায় জেনি ।  যারা হাহা করে হাসছে ।  নাহ ,  এখানে বেশিক্ষণ থাকা ঠিক হয় নি ।  ভুল হয়েছে ।  খুব বড় ভুল ।  তার আশঙ্কাকে সত্যি প্রমাণ করতে ববি এগিয়ে আসে ।  দুই হাত দিয়ে জেনির কাঁধা চেপে ধরে ঠোঁটে চুম্বন করে ।  ওড়নাটা ছুড়ে ফেলে দিয়ে তার কামিজের বোতাম খুলতে থাকে ।  আহা !  স্বর্গের অপ্সরাদেরও বুঝি এত রূপ নেই ।  নিজের ভেতর এক ভয়াবহ উত্থান টের পায় ।  ওদিকে আতঙ্কগ্রস্ত জেনি কায়মনোবাক্যে নিজের সম্মান বাঁচানোর জন্যে আকুতি করে ।  ববি ওসব শুনলে তো !  জেনিকে সোফার ওপর শুইয়ে তার সালোয়ারের ফিতা খুলতে গিয়ে তার নিজেকে খুব জবরদস্ত পুরুষ মনে হয় ।  কিন্তু যখনই সে প্রবিষ্ট হতে যাবে ,  ঠিক তখনই সে টের পায় তার শরীর হালকা হয়ে আসছে ।  উদ্যত চামড়াপিস্তলের গুলিগুলো সব বেরিয়ে গেছে ।  বিষদাঁত তুলে নেয়া ফণা তুলতে অক্ষম গোখরা সাপের মতো তার শিশ্ন নেতিয়ে পড়েছে ।  হারিয়ে ফেলেছে তার ভেদনক্ষমতা ।  ওদিকে জেনি ,  প্রচণ্ড আতঙ্কে দিশেহারা হয়ে চিৎকার করছিলো ।  তার গহবরে প্রবিষ্ট হতে যাওয়া শিশ্নটি যেন হাজার হাতি ঘোড়া নিয়ে ছুটে আসছে তার ভেতরে চুরমার ,  রক্তপাত আর অগ্নি উৎসব করতে ।  প্রতিটি পুরুষের ভেতরেই একটি ধর্ষক বাস করে ।  কখনও তাকে দেখা যায় ,  কখনও যায় না ।  পুরুষেরা প্রভু ।  তাদের রয়েছে ভয়ানক মারণাস্ত্র চামড়াপিস্তল ।  নারী যখন পরাজিত ,  ব্যথিত ,  নগ্ন হয়ে প্রভুর কাছে নিজেকে সমর্পণ করে , তখন রক্ত বীর্জ ঘাম শিৎকারের সাথে মিশে গিয়ে একটি আদর্শ যৌনমণ্ডল তৈরি করে ,  যেখানে নারী মাত্রই সেবাদাসী ,  আর পুরুষেরা মহান অধিপতি অথবা ঈশ্বর ,  অথবা তার চেয়েও বেশি কিছু ।  জেনি যখন দেখলো যে তার পক্ষে আর লড়াই করা সম্ভব না ,  তখন সে নিজের শরীরকে সমর্পণ করলো ববির কাছে ।  সে চোখ বন্ধ করে অপেক্ষা করছে কখন ঘটবে সেই পেনিট্রেশন ।  সে অপেক্ষা করেই থাকে ।  কই ,  কিছু ঘটছে না কেনো ?  সে সাহস করে বন্ধ চোখ আলতো করে আলগা করে ববির দিকে চায় ।  সে দেখতে পায় অল্প একটু দূরে সোফায় বসে ববি তার নেতিয়ে পড়া শিশ্নকে দলিত মথিত করে দাঁড় করানোর চেষ্টা করছে ।  জেনি তা দেখে কিছুটা হতচকিত হয়ে যায় ।  সে বুঝতে পারে না এখান থেকে কি চলে যাওয়া উচিত ,  নাকি এভাবেই দুপা ফাঁক করে রাখবে ?  মনের অতল গহীন থেকে কে যান বলে ,  যাস নে ,  যাস নে ,  যাস নে ।  কখন যেন আবার শব্দগুলি পরিবর্তিত হয়ে বলে আয় আয় আয় .  .  .  ।  কখনও কোন আদ্যিকালের বদ্যিবুড়ো যেন এসব দেখে হাহা করে হাসে ।  অল্প কিছুক্ষণ শুয়ে থাকার পর সে সিদ্ধান্ত নেয় চলে যাবার ।  কাপড় চোপড় ঠিকঠাক করে যাবার সময় সে একটা অদ্ভুত কাজ করে বসে ।  ববিকে বিদায় জানায় ,   " যাই ববি ভাই "  ।  ওদিকে ববির মুঠোচাপা শিশ্নটি ততক্ষণে অর্ধউত্থিত হয়ে গেছে ।  সে বোকার মতো ফ্যালফ্যাল করে জেনির দিকে তাকিয়ে থেকে বলে ,   " ধন্যবাদ ,  আবার আসবেন "  । 

                    




