পরবাসিনী

    পরবাসিনী ,  তোমার বুকে বেড়ে ওঠা স্বপ্নগুলো ভোরের তারায় বিলাপ করে , 
অন্য আলোকে ,  অন্য ভূবনে ছায়াপথের ঘূর্ণনে ক্লান্ত হয়ে ফিরে;
বাতাবী লেবুর গন্ধ মাখা অধরে এসে কষ্টরা তৃপ্ত হয় । 
কামুক স্বর্ণলতাদের ভিড়ে হারিয়ে খুঁজেছো ভাতের করুণা , 
ডিম্বাণুর নিষেক সেখানে ঘুম কাতুরে সান্তনা;
তোমার জন্য বড় বেশি মায়া হয়  ! 
 এখানে আমার শহর জুড়ে কাঁচের দেয়াল;
এখন আর শ্যাওলা জমে নোংরা হবার ভয় নেই আমার;
চাইলেই সূর্যকে ধারণ করে নিতে পারি ইচ্ছে ডানায় প্রদীপ করে । 
রূপকথার অলিক কোন গল্পের সমাপ্তিতে , 
তোমার নগ্ন পায়ে হেটে চলা পথের দিকে তাকিয়ে , 
দীর্ঘশ্বাস ফেলা যুবকের ডুকরে ওঠার শব্দ শুনেছিলো বৈশাখী খরতা । 
 শুনেছি তোমার হরিণী চোখের অশ্রুর নাব্যতা হ্রাস পেয়েছে ক্রমাগত , 
আবেগী শীতলতায় লুণ্ঠিত হওয়ার প্রত্যয় তবু আমাকে গ্রাস করছে প্রথাগত ।   


                    