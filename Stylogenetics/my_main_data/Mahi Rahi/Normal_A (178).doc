সেডরটের মাত্র ২০ হাজার ইসরায়েলীর নিরাপত্তা নিশ্চিত করতে



                        এবার ইসরায়েলীরা বোমা হামলা চালিয়েছে জাতিসংঘের প্রধান কার্যালয়ে ।  যেখানে হাজার হাজার ফিলিস্তিনি জীবন বাচাতে আশ্রয় নিয়েছিল ।  আগুন ধরে যায় কমপাউন্ডটিতে ।  বান কি মুন তীব্র সমালোচনা জানিয়েছেন ।  ইসরায়েলী প্রতিরক্ষা মন্ত্রী এটাকে গুরুতর একটি ভুল বলে মন্তব্য করেছেন ।  মৃতের সংখ্যা ১ হাজার ছাড়িয়েছে । জীবন বাচাতে মানুষজন যে হাসপাতালে আশ্রয় নিচ্ছে তাতেও ইসরায়েলীরা বোমা হামলা চালাচ্ছে ।  এরিমধ্যে চলছে পশ্চিমা বিশেষ করে আমেরিকান মিডিয়ার নির্লজ্জ একপেশে আচরন ।  তারা ইসরায়েলী হামলাকে যৌক্তিকতা দিতে চাইছেন এই বলে হামাসের রকেট হামলা তাদের জনগনের জীবন যাপনকে বিষিয়ে তুলেছিল ।  সেই জনগনের সংখ্যাটা কত ?  মাত্র ২০ হাজার । সেডরট শহরটির এই গুটিকয়েক মানুষকে নিরাপত্তা দিতে ইসরায়েলীদের এই হত্যাযজ্ঞ ।  চমস্কির তার এক সাক্ষাতকারে নাইন ইলেভেনে পর আমেরিকার ইরাক এবং আফগানিস্তান আক্রমনের কারনটি তুলে ধরেছিলেন চমৎকারভাবে ।  তিনি বলেছিলেন প্রথম দুনিয়ার লোকজন তৃতীয় দুনিয়ার লোকজনকে ধরে মেরে খেয়ে বেড়িয়েছিল এতদিন ।  কখনো বা উপনিবেশ স্থাপন করে কখনোবা যুদ্ধ চাপিয়ে দিয়ে ।  কিন্তু তৃতীয় দুনিয়ার লোকজন তাদের ঘরে আক্রমন চালিয়ে বসেছিল এই নাইন ইলেভেনে ।  তাদের এই আস্পর্ধা সাদা চামড়ার মোড়লেরা মেনে নেয় কি করে ?  তাইত ফিলিস্তিনিদের একটা শিক্ষা না দিয়ে ছেড়ে না দেয়ার কথাই ইসরায়েলীদের ।  চাষার দল একটু বেশি বেড়ে গিয়েছিল বৈকি ।   আমরা ওদের ঘর দুয়ারে বোমা ফলবে রাতে কিংবা দিন দুপুরে । তাই বলে কি ওরাও ঢিল ছুড়বে আমাদের ঘরে ? এক ইসরায়েলী মহিলা সেডরটে বসে হেয়ার কাট দিচ্ছিলেন ।  ৫৩ বছরের এই মহিলা বললেন আমি চাই না ইসরায়েলী হামলা বন্ধ হোক ।  তিনি বললেন আমি চাই শান্তিতে অনেক কিছুই করতে ,  যেমনটি শান্তিতে হেয়ার কাট দেওয়া ।  তারপর ঠাট্টা করে বললেন ,  আমি মরার সময়ও নিজেকে সুন্দর দেখতে চাই । আরেকজন ইসরায়েলী মহিলা ক্যাফেতে বসেছিলেন ,  তিনি বললেন ,  আমাদেরও ত মানুষ মরছে ,  কিন্তু আমরা ত আরব মহিলাদের মত চিৎকার করে মাতম করে নাটক করি না ।  যে সব নাটক টেলিভিশনগুলোতে শত শত বার দেখায় ।  হামাসকে ফিলিস্তিনিরা নির্বাচিত করেছিল কেননা তারা তাদের আশা আকাংখা পূরনের স্বপ্ন দেখিয়েছিল ।  কিন্তু নির্বাচিত এই সরকারকে পশ্চিমা মোড়লের পছন্দ হয়নি বলে অবৈধ ঘোষনা করে তাকে ।  তারপর শুরু  হয় গাজার মানুষের উপর নির্যাতন ।  কখনো বা অবরোধ ,  কখনো বা আকাশ থেকে গুলি বোমা মেরে হত্যা ,  কখনোবা কামানের নির্বিচার গোলা বর্ষন ।  শক্তিমানেরা শক্তিমত্তায় উন্মত্ত হয়ে যখন কাস্মীরে ,  চেচেনিয়া কিংবা ফিলিস্তিনে মানুষ নিধন করে তখন সেটি টেরোরিজম হয়না ।  কিন্তু দুর্বলেরা যখন শক্তিমানদের বিরুদ্ধে রুখে দাড়াতে চায় তখন তারা হয় টেরোরিষ্ট । একজন নিরপেক্ষ দলহীন মরিয়া ফিলিস্তিনি যখন তার গাড়ী চালিয়ে দেয় ইসরায়েলী সৈন্যদের উপর ,  ইসরয়ালী সৈন্যদের গুলিতে মারা যাওয়া সেই ক্ষুব্ধ তরুনটিকে ইসরায়েলী পত্রিকাগুলো আখ্যা দেয় তখন টেরোরিষ্ট হিসাবে ।  তেমনিভাবে এসিড ছুড়ে একজন ইসরায়লী সৈন্যের একটি চোখ কানা করে দেয়া ফিলিস্তিনি মহিলাটিও টেরোরিষ্ট হয়ে যায় ।  একজন অসহায় ফিলিস্তিনির প্রতিবাদের ভাষা আর কি হতে পারে ।  তাদের না আছে এফ ১৬ না আছে আব্রাহাম ট্যাংক ।  সেই একি অর্থে হামাসও হয়ে পড়ে একটি সন্ত্রাসী সংঘটনে ।  এক হাজার প্রান ঝড়িয়ে দিয়ে হলেও ২০ হাজার ইসরায়েলীর শান্তি বিঘ্নিত করতে দিতে চাইবে না ইসরায়েলীরা ,  কেননা ওরা মোড়লের জাত । সন্ত্রাসীদের হামলায় পর্যুদস্ত বোম্বেতে বসে আজ ব্রিটিশ পররাষ্ট্র মন্ত্রী একটি নতুন কথা বলেছেন ষ্পষ্টভাবে যা কিছুটা আশার কথা ।  তিনি বলেছেন  " সন্ত্রাসের বিরুদ্ধে যুদ্ধ  "  একটি মারাত্মক এবং বিপদজনক ভুল মতবাদ ।  এটি অনেক মৌলিক সমস্যাকেই পাশ কাটিয়ে গেছে ।  বুশের দিন শেষ ।  বুশ সন্ত্রাসের বিরুদ্ধে যুদ্ধ নামে নিজেই যে সন্ত্রাস চালিয়েছিলেন তা স্বীকার করা শুরু করে দিয়েছেন পশ্চিমা নেতারা ।  কিন্তু ওবামার নির্লিপত্তায় শংকা থেকেই যায় যে পশ্চিমারা তৃতীয় দুনিয়ার মানুষদের বেচে থাকার অধিকারটির ব্যপারটিকে আদৌ গুরুত্ব দিতে শুরু করবে কিনা ?  নয়ত একদিন তারা তাদের সেই অধিকারটি নিজেরাই অর্জন করে নেবে ।  

