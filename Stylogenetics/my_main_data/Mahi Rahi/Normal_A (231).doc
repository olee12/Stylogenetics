পরিনতি  ( একজন সন্ত্রাসীর কাহিনী ) 



                        ভাল নাম লতিফ ,  সবাই এখন কানা লইত্যা বলে ডাকে ।  যদিও সে কানা না ,  আরেকজনকে কানা করে দিয়েছিল মাত্র ।  শীর্ষ সন্ত্রাসী বনতে গিয়ে সব মিলিয়ে মানুষ মেরেছে  এক ডজন ,  ল্যাংড়া নুলো বানিয়েছে আরো কয়েক ডজন মানুষকে ।  এর সবকিছু ই ঘটেছে বাগ বাটোয়ারা আর এলাকার মাতব্বরি নিয়ে । কানা লইত্যা বসেছিল চৌরাস্তার একটি রেস্তোরায় ।  মুখে চাপদাড়ি চোখে চশমা ,  যেসব চশমা বুড়োরা পত্রিকা পড়ার জন্য চোখে দেয় ।  কিছুক্ষন আগে তার বসবাসের জায়গাটিতে পুলিশ আক্রমন চালালে কোনমতে পালিয়ে এসে এখানে বসেছে ও ।  আশেপাশের পুরো এলাকাটি পুলিশ ঘিরে রেখেছে ,  এলাকা থেকে বেরুনোর প্রতিটি নির্গমন পথেই রয়েছে তাদের সতর্ক দৃষ্টি ।  কানা লইত্যা মনে মনে ভাবল এবার সত্যি সত্যি ফেসে গেছে সে ।  গত ছয়টা মাস পুলিশ হন্যে হয়ে ঘুরছে তাকে ধরার জন্য ,  শেষপর্যন্ত সফল হতে চলেছে তারা । একটি মটর সাইকেল এসে থামল রেস্তোরার সামনে ।  আড় দৃষ্টিতে আরোহীর দিকে তাকাল কানা লইত্যা ।  চেনা চেনা মনে হল লোকটি ।  একটু দুরেই চেয়ার টেনে বসল লোকটি ।  মুখের কাছে কাটা দাগটিকে মনে হল খুবই পরিচিত ।  কিছুক্ষন পর মন কিছুটা খুশি হয়ে উঠল লতিফের ,  এযে তার ছোটবেলার বন্ধু হানিফ ।  ওরা দুজনেই খুব ভাল বন্ধু ছিল ,  ভাল ছাত্রও বটে ।  প্রথম স্থান দখল নিয়ে প্রতিযোগীতা চলত ওদের মধ্যে ।  একসময় ওরা বিচ্ছিন্ন হয়ে পড়ে ।  পড়াশুনা জন্য লতিফ পা বাড়ায় ঢাকা শহরে আর হানিফ জেলা শহরে ।  গত পনের বছরে ওদের আর দেখা সাক্ষাৎ হয়নি আর ।  হানিফের মোটর সাইকেলে চড়ে পালাবার চিন্তাটি প্রথমেই লতিফের মাথায় আসলে উৎফুল্ল হয়ে উঠল সে ।  হানিফের বেশ কিছু সময় লাগল লতিফকে চিনতে ।  খুব বেশি বদলে গেছে তার ছোট বেলার বন্ধুটি ।  চিনতে পেরেই গলায় জড়িয়ে ধরল লতিফের ।  তারপর চলল পুরোনো দিনের সৃতিচারন ,  ফাকে ফাকে চা নাস্তাও সেরে নিল ওরা ।   " আমাকে আরো দুটি ঘন্টা একজনের অপেক্ষা করতে হবে এখানটায় বসে ,  তোর যদি জরুরী কোন কাজ না থাকে তাহলে তারপর তোকে আমার বাসায় নিয়ে যাব ,  এখান থেকে খুব একটা দুরে নয় ।  " হানিফের প্রস্তাব শুনে খুশীতে উথলে উঠল লতিফের মন ,  এ যে মেঘ না চাইতেই বৃ্ষ্টি ।  " খুব একটা ব্যস্ত নই আমি এখন "  মনের উচ্ছাস লুকিয়ে মুখে মুখে বলল লতিফ ওরফে কানা লইত্যা ।  দুরু দুরু বুকে দুটি ঘন্টা কাটিয়ে দিল লতিফ ।  প্রতিটি মুহুর্তেই পুলিশী হামলার আশংকায় হানিফের সংগটা খুব একটা উপভোগ করা হচ্ছিল না ওর ।  হানিফকেও কিছুটা চিন্তিত মনে হল ওর ।  একসময় হানিফ উঠে দাড়াল ,  সাথে কানা লইত্যাও ,  তারপর মটর সাইকেলে চড়ে রওয়ানা দিল ।  তাদের যন্ত্রযান এলাকাটি অতিক্রম করতেই হাফ ছেড়ে বাচল কানা লইত্যা ।  এবারও বেচে গেছে সে ।  ভাগ্য তাকে আনুকুল্য প্রদর্শন করেছে এযাত্রাতেও । প্রতিদিন রাত্রিতে অনেকটা নিয়ম করেই ছাদে কিছুটা সময় একলা কাটায় হানিফ ।  দিনের এই সময়টুকুই তার কাছে উপভোগ্য হয়ে উঠে সবচাইতে বেশি ।  আজকেও ব্যতিক্রম ঘটেনি ।  আজকে তার ছোটবেলার প্রানপ্রিয় বন্ধু লতিফের উপস্থিতিটা একটা ব্যতিক্রম বটে ।   " এখনো বিয়ে শাদী করসনাই কেন ?  "  প্রথমেই লতিফ শুধোয় হানিফকে ।  " টাকা পয়সা নাই ,  বৌকে খাওয়াব কি ?  "  অজুহাত দেখায় হানিফ । শুনে অবাক হয় লতিফ ।  সে জেনে গেছে সরকারী একটি চাকুরি করছে তার বন্ধু ,  আর সরকারী পিওন ,  দারওয়ানেরও সম্পদের অভাব হয়না এখন ।  তবে ছোটকাল থেকেই নৈতিক জীবন যাপনে অভ্যস্থ তার বন্ধুটি এখনো যে বদলায়নি সেটি টের পেয়ে গেছে সে ।  তবু বন্ধুকে সে বুঝাতে সচেষ্ট হয় ,  সৎ থাকলে জীবনে কেবলই ঠকেই যেতে হয় হয় ,  আর  সৎ মানুষের সততার কষ্টের ফসলটা শেষ পর্যন্ত অসৎ মানুষদের গোলাতেই গিয়ে উঠে ।   " তোরা সব সৎ মানুষেরা খারাপ মানুষেরই কাজে লাগস শেষ পর্যন্ত " কথা কয়টি বলতে গিয়ে লতিফের ঠোটের কোনে হাসির রেখা ফুটে ওঠে ।  সে তার সন্ত্রাসী পরিচয়টি এখন পর্যন্ত লুকিয়ে রেখেছে । সব শুনে কিছুক্ষন নিশ্চুপ থাকে হানিফ ।  ভাবে এই লতিফের বাবাই ,  যিনি কিনা ছিলেন গায়ের প্রাইমারী স্কুলের শিক্ষক ছিলেন ,  সারাজীবন অশেষ ভোগ ভোগান্তির পরও তার সততাটি সযত্নে ধরে রেখেছিলেন ।  নৈতিক জীবনের পথটিতে তার চলা শুরু হয়েছে এই গরীব শিক্ষকের হাতটি ধরেই ।  তার ছেলেকে কিনা এখন ভাল থাকার কৈফিয়তটি দিতে হচ্ছে ।   " তুই তোর বাবার আদর্শটিকে ছুড়ে ফেলে দিতে বলছিস ।  " হঠাৎ করেই চমকে ওঠে লতিফ ।  এক যুগ ধরে গায়ের বাড়ীতে ফেরা হয়নি তার ,  ফেরার মত অবস্থাও ছিল না তার ,  আস্তে আস্তে অন্ধকার একটি জগতে হারিয়ে গিয়েছিল সে ।  ফেরার পথটি বন্ধ হয়ে গিয়েছিল ততক্ষনে ।  শেষবার বাবামাকে যখন দেখেছিল সে ,  তখন তারা বুড়িয়ে গেছেন অনেক ।  " বাবা মার কথা কিছু জানিস "  মৃদু সুরে হানিফ শুধায় লতিফ । দীর্ঘস্বাস ফেলে হানিফ ।   " মারা যাবার সময় অনেক দু : খ কষ্ট সইতে হয়েছে তোর বাবাকে তবুও অন্যায়ের কাছে মাথা নোয়াননি তিনি ।  তোর বাবা মারা গেলে তোর মাও বাচেননি বেশিদিন ।  মারা যাবার আগে একবার তোর মার সাথে সাক্ষাত হয়েছিল ,  আমাকে ধরে খুব কান্নাকাটি করলেন ,  কেবলই তোর কথা জানতে চাইছিলেন ।  আমার কাছে কোন উত্তর ছিল না । কিছুক্ষন দুজনেই স্তব্দ হয়ে যায় ।  হানিফ তাকায় আকাশের দিকে ।  তারারা শহরের কালো ধোয়া কিংবা মেঘের আড়ালে ঢাকা পড়ে গেছে ।  একসময় পাশে বসে থাকা লতিফের ফুপিয়ে কান্নার শব্দ শুনে তাকায় ওর দিকে ।  বেচারা মুখ ঢেকে রেখেছে ।  হাত  বাড়িয়ে কাধ স্পর্শ করে নিজের ছেলে বন্ধুটিকে সান্তনা জানাতে ।  লতিফের কান্না আরো বেগবান হয়ে ওঠে এতে করে ।  সেই রাতেই বিদেয় নেয় লতিফ ওরফে কানা লইত্যা ।  শোবার আগে আরেকবার পিসির সামনে এসে বসে হানিফ ।  শেষ আপডেটটুকু জানার ইচ্ছেয় ।  তার সরকারী গোয়েন্দার চাকুরীটির কথা আর সবার মত লতিফের কাছেও চেপে গিয়েছিল সে ।  ই মেইল চেক করে প্রথমে ।  দুদিন আগে কানা লইত্যার এসাইনমেন্টটা হাতে নেয়ার পর থেকেই ওপরের এককর্মকর্তার সাথে যোগাযোগ রাখতে হচ্ছে তাকে ।  ঐ কর্মকর্তা বিস্তারিত জানাচ্ছেন তাকে ।  এটাচমেন্টের ছবির  ফাইলটা খুলতেই চমকে ওঠে সে  ।  এই প্রথম দেখে কানা লইত্যার ছবি ।  এটি আর কেউ নয় তার ছেলেবেলার বন্ধু লতিফ ।  হতাশা আর বেদনার একটি মিশেল অনুভুতিতে হানিফের মন ভারী হয়ে ওঠে ।  এর ঠিক একসপ্তাহ পরেই প্রতিপক্ষের গুলিতে মারা পড়ে লতিফ ওরফে কানা লইত্যা ।  সমাপ্তি ঘটে হানিফের এসাইনমেন্টেরও ।  লতিফ এখন তার কাছে অতীত একটি নাম মাত্র ।  কিন্তু লতিফের গরীব শিক্ষক বাবা এখনো হানিফের কাছে অনুপ্রেরনা হয়ে থাকেন ,  ভাল থাকার এবং নৈতিক জীবনটি আকড়ে ধরে থাকার ।   
                    
