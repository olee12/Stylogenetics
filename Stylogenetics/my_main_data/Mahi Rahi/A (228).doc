আমার ভাসাইলিরে আমায় ডুবাইলিরে..........



                        নাসার এক বিজ্ঞানী হানসেন লন্ডনের ইনডেপেন্ডেন্ট পত্রিকায় একটি আর্টিকেলে লিখেছেন ২১০০ সাল নাগাদ বাংলাদেশ নাকি সাগরের তলায় তলিয়ে যাবে।এর সাথে দ্বিমত প্রকাশ করেছেন আবার কানাডার একটি বিশ্ববিদ্যালয়ে গবেষনা কিংবা অধ্যাপনারত বিশিষ্ট একজন বাংলাদেশী বিজ্ঞানী। তারমতে বাংলাদেশ তলিয়ে যাবেনা।এসবশুনে একটি গানের কথা মনে পড়ে যায়... আমায় ভাসাইলিরে আমায় ডুবাইলিরে।শুধুমাত্র বাংলাদেশ নয় ব্যক্তিগত জীবনে আমরাও কখনো ভেসে উঠছি আবার কখনো ডুবে যাচ্ছি। একবার শুনলাম বাংলাদেশ অচিরেই হয়তবা মধ্য আয়ের একটি দেশে পরিনত হতে পারে, আবার বন্ধুবান্ধবেরা বলে এদেশের সর্বনাশ হইতে আর খুব বেশি দেরি নাই।দুর্নীতি বিরোধি অভিযান, দুর্নীতি কমিশন, মিডিয়ায় এনিয়ে কথা চালাচালি ইত্যাদি বিষয়াদিতে আমাদের যখন খুব আশা জাগে বাংলাদেশ শেষ পর্যন্ত এই আযাব থেকে পরিত্রান পেয়ে যাচ্ছে তখন ট্রান্সপেরান্সি ইন্টারনেশনাল (টিআইবি) সম্মেলন ডেকে বলে দুর্নীতি কিছুই কমে নাই।মোবাইল কোম্পানীর নতুন সব প্যাকেজের খবর বাংলাদেশের মাঠে ঘাটে রংগীন ফানুস হয়ে উড়ে উড়ে ফেরে অন্যদিকে পেটে খাবারের জোগান দিতে গরীবের আয়ের ৬৫% খরচ হয়ে যায়।দেশ এগিয়ে চলেছে, এই আশার বানী শুনতে শুনতে আমরা স্বপ্নের জাল যখন বুনতে থাকি, মাঝখান দিয়ে দারিদ্র সীমার নীচে নেমে যায় জনসংখ্যার আরো ১০% মানুষ।একদিকে উদয়াস্ত খেটে খুটে আপামর জনগন দেশটাকে যখন একটু একটু জাগিয়ে তুলে তখন অসাধু নেতৃত্ব আর মুনাফাখোর, ঘুষখোরেরা দেশটাকে ডুবাতে বসে। নতুন প্রজন্মের নতুন সৎ নেতৃত্বের কথা বলা হয়, কিন্তু শেষ পর্যন্ত নতুন বোতলে সেই একই পুরানো মদ, সেই মদে আবার মাতালও হয় অনেকে। তাই শেষ পর্যন্ত গলা ছেড়ে গাইতে ইচ্ছে করে আমায় ভাসাইলিরে আমায় ডুবাইলিরে অকুল দরিয়ার কোন কুল নাইরে।

