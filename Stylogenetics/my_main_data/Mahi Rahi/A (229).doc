অভিশপ্ত প্রেম



                        রাসেল ফাসির দড়ি নিয়ে বসেছিল গলায় ফাস লাগাবে বলে। রাত বাজে তখন ১২ টা।
একবার উপরে তাকাল, কল্পনা করল ফ্যানে বাধা দড়িতে জিহ্বা বার করে বিকটভাবে তার নিথর শরীরটি ঝুলে আছে। এতে তার কোন আপত্তি নেই। ঢের হয়েছে। দীপ্তির বিয়ের  পর চারমাস কেটে গেছে। এই চারটি মাস তাকে অবর্নীয় কষ্ট দুর্ভোগ পোহাতে হয়েছে। প্রায় প্রতিটি রাত কেটেছে নির্ঘুম। পড়াশুনা লাটে উঠেছে। শেষপর্যন্ত সিদ্ধান্ত নিয়েছে রসকসহীন এই পৃথিবী থেকে বিদায় নেয়ার। এর আগে দীপ্তির সাথে তার মধুর প্রেমের সম্পর্কের চারটি বছর কেটেছিল দারুনভাবে। প্রতি সপ্তাহ দুই সপ্তাহ পর গায়ে ফেরত সে  শুধুমাত্র মেয়েটির সান্নিধ্য পাওয়ার জন্য। গ্রামের মেয়ে হয়েও দারুন স্মার্ট আর উচ্ছল ছিল দীপ্তি। 
রাসেল শুনে খুব হতাশ হয়েছিল বাবা মার পছন্দ করা ছেলেতে শেষপর্যন্ত রাজী হয়েছিল দীপ্তি। বেচারীর আর কোন উপায়ন্তরও ছিল না, রাসেল তখনও বেকার। পড়াশুনা শেষ হওয়ার বাকী আরও তিন তিনটি বছর। সেশনজট হলে ত কথাই নেই। পড়াশেষে চাকুরীরও কোন নিশ্চয়তা নেই। 
 রাসেল আরেকবার তাকাল ফ্যানের দিকে, তারপর উঠে দাড়াল গলায় ফাস লাগাবার প্রস্তুতি নিতে। ঠিক এমনি সময় তার চিলে কোঠার দরজার ধাক্কা দিল কেউ। 
দড়িটা ঝটপট খাটের নীচে গুটিয়ে ফেলে দরজা দিকে এগুলো রাসেল।
শুধোল "কে"
"আমি জাকির" উত্তর করল কেউ।
কিছুটা সময় নিয়ে দরজা খুলল রাসেল।
হাইস্কুলের বন্ধু জাকিরকে দেখে কিছুটা ভড়কে গেল রাসেল। মনের অসন্তুস্টি কোনমতে লুকিয়ে রেখে এতরাতে আগমনের হেতুটি জিজ্ঞেস করল।
এর প্রায় ছয়মাস আগে তার ঢাকার এই চিলেকোঠার ক্ষুদ্র আশ্রয়স্থলটিতে আরেকবার এসেছিল গায়ের ছেলে জাকির। সেবার ঢাকায় বেড়াতে এসেছিল তার বন্ধুটি।
রূমটিতে কোনপ্রকারে একটি খাট বিছানো হয়েছে। পাশে একটি ছোট্ট টেবিল পাতা।
চেয়ার রাখার মত আর কোন জায়গা অবশিষ্ট নেই।
বিছানায় বসেই এক গ্লাস পানি চাইল জাকির।
পানি পান শেষে জানাল তার এক চাচা আজ সকালে স্ট্রোক করেছেন। তাকে নিয়েই ঢাকায় আসা। হাসপাতালে চাচার স্থান হলেও, সে রাত কাটাবার জন্য রাসেলের কাছে ছুটে আসা।
জাকিরকে ফেরানোর মত মনের অবস্থা ছিল না রাসেলের। হঠাৎ করেই একধরনের অবসাদে ছেয়ে গেছে তার মনটা। কোনকিছুতেই আর উৎসাহ বোধ করছিল না সে।
বন্ধুর অস্বাভাবিক আচরনে কিছুটা থমকে গেলেও খুব একটা গায়ে মাখল না জাকির। দেহমন খুব ক্লান্ত তার। একসময় দুজনেই কোনমতে বিছানায় গা এলিয়ে দিল। 
ঘুম আসছিল না কারো চোখেই। শুরু হল নিচু স্বরে কথোপকথন। প্রথমেই এল দীপ্তির প্রসংগ। নড়েচড়ে উঠল রাসেল। তার মনটাকে যন্ত্রনাময় এক শুন্যতা গ্রাস করল আবার। 
জাকির যখন কথা বলছিল সে সব শুনছিল অনেকটা অনাগ্রহ নিয়ে।
কিন্তু কিছু একটা শুনার পর, তড়াৎ করে লাফিয়ে বসল সে। 
"সত্যি বলছিল তুই?" প্রায় চেচিয়ে উঠল রাসেল।
হ্যা বলে সায় দিল তাতে জাকির।
দীপ্তি তার স্বামিকে ছেড়ে পালিয়েছে আরেকটি ছেলের হাত ধরে। কারনটি পরিস্কার নয়। হয়তবা নতুন একটি ছেলের সাথে নতুন একটি প্রেমের সম্পর্ক গড়ে তুলেছিল মেয়েটি।
এর কিছুক্ষন পর গভীর ঘুমে নাক ডাকতে থাকে রাসেলের বন্ধুটি।
 খাটের তলা থেকে সন্তর্পনে দড়িটা বের করে আনে রাসেল। তারপর আস্তে করে দরজা খুলে ছাদে বেরোয় সে। ছুড়ে ফেলে দড়িটা দুরে কোথায়। অভিশপ্ত দড়িটার সাথে মেয়েটির অভিশপ্ত সৃতিগুলোকেও যা আরেকটু হলে তার মহামুল্যবান জীবনটি কেড়ে নিতে বসেছিল।


                    