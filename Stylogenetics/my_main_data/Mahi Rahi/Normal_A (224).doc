লেখক



                        একজন খ্যাতিমান সাহিত্যিক রাতে বেরিয়েছেন ঢাকার শহর দেখতে ।  কপাল ভাল পুর্নিমার রাত ছিল ।  শ্রীহীন ঢাকা শহরটাকেও তখন অপুর্ব লাগছিল ।  কিন্তু কপালটাতে বড় একটা মন্দও ছিল কেননা পথিমধ্যে কিছু সন্ত্রাসীদের পাল্লায় পড়লেন তিনি ।  মুল্যবান কিছু না পেয়ে ক্ষুব্দ হল তারা ।  নিজের পরিচয় দিলে সন্ত্রাসীদের দলপতি চিনতে পারল তাকে ।  তার নির্দেশে তাকে তারা ধরে নিয়ে গেল তাদের ডেরায় । সাহিত্যিক ভদ্রলোক ছিলেন একজন সৎ এবং সাহসী মানুষ ।  মোটেও ঘাবরালেন না তিনি ।  নতুন একধরনের অভিজ্ঞতায় উল্টো রোমান্চিত হলেন তিনি ।  সন্ত্রাসীদেরকে তিনি আর কজন মানুষের মতই ভাবছিলেন ।  এরিমধ্যে জেনে অবাক হলেন দলপতি একসময় তার লেখার ভক্ত ছিল ।  তার লেখা তাকে একসময় অনুপ্রানিত করত ,  স্বপ্ন দেখাত সুন্দর একটি পৃথিবীর ।  কিন্তু কিছু অনভিপ্রেত ঘটনা তার জীবনটাকে বদলে দেয় এবং ক্রমেই সে হারিয়ে যায় অন্ধকার এক পৃথিবীতে ।  সাহিত্যিকটির প্রতি তার কিছুটা খেদও ছিল তাকে মিথ্যে সব স্বপ্ন দেখানোর জন্য । ক্ষুব্দ সেই দলপতি তাই সাহিত্যিক ভদ্রলোককে জানিয়ে দিল জীবন বাচাতে চাইলে সকাল নাগাদ তাকে ভাল একটি গল্প লিখে দিতে হবে ।  যেনতেন গল্প হলে চলবে না ,  গল্পটিকে হতে হবে জীবনঘেষা আর যেখানে জীবনের কদর্য দিকগুলোকে ফুটিয়ে তুলতে হবে ।  যে গল্পে কোন স্বপ্নের কথা  থাকবে না ।  গল্পটি দলপতির পছন্দনীয় না হলে মরতে হবে লেখককে । লেখক ভদ্রলোককে একটি ঘরে আটকে দেয়া হল ।  সাথে দেয়া হল লেখার সরন্জাম আর কিছু খাবার ।  সন্ত্রাসীরা ঘুমোতে গেল ।  রাত ক্রমেই পেরোতে লাগল ।  লেখকের লেখার মত কিছুই মনে পড়ছিল না ।  কিছুটা ভীতিও পেয়ে বসেছিল তাকে ।  জীবনের আরেকটি কঠিন দিক তার ভেতরটিকে নাড়িয়ে দিল ।  তিনি বুঝতে পারলেন জীবনের কঠিন কিছু সময়ে মানুষ খুবই অসহায় হয়ে পড়ে ।  সবকিছুই তখন ধুসর মনে হয় ।  বিচলিত হয়ে পড়লেও নিজের ব্যক্তিসত্বাটিকে  যেন বিলীন না হয়ে পরে সে ব্যপারে সতর্ক রইলেন ।  একসময় ভোর হল ।  ভোরের সতেজতা লেখকের বদ্ধ ঘরটিকে ছোয়ে দিয়েছিল ।  তাই কিছুটা ঘুম জড়িয়ে এসেছিল লেখকের চোখে । দরজা খোলার শব্দে ঘুম ভাংগল তার ।  দলপতি এগিয়ে এল ।  এবার মোটেও ভীত মনে হল না লেখককে ।  যেন নতুন জীবন সন্চারিত হয়েছে লেখকের মনে । সন্ত্রাসীদের দলপতি অবাক হল লেখকের কাছ থেকে লেখার কাগজগুলো হাতে নিয়ে । কাগজগুলো সাদাই রয়ে গেছে ।  কেবল দুটো ছত্র লেখা তাতে । একটিতে লেখা জীবনকে নিয়ে কোন সত্যিকারের গল্প হয় না । আরেকটিতে লেখা লেখক কোন কিছুর বিনিময়ে লেখে না ,  এমনকি বিনিময়মুল্য জীবন হলেও না ।  লেখক লেখে মনের অনুপ্রেরনায়  । 
                    
