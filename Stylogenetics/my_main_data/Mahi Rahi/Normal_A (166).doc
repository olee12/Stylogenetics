দুমিনিটের গল্প  ( সৌভাগ্যবান ) 



                        যদিও খুব বেশি রকমের কষ্ট পেয়েছিল লোকটি তবুও সৌভাগ্যবানই ছিল লোকটি । না বুঝে বক্তার দিকে তাকালাম । হ্যা সত্যিকার অর্থেই প্রচন্ড রকমের দুর্ভোগ পোহাতে হয়েছিল লোকটিকে । বৃত্তান্ত শুনার অপেক্ষায় রইলাম । প্রথমেই স্ত্রীকে হারালেন তিনি । ব্যবসা বানিজ্যে আগ্রহ হারালেন ।  একমাত্র ছেলে বিদেশে পাড়ি জমিয়েছিল গোটা দশ বছর আগে ।  দূর সম্পর্কের এক ভাগিনা তার সংসারে যোগ দিয়েছিল সে অনেক বছর আগে । স্ত্রী বিয়োগের দুসপ্তাহের মধ্যেই মর্মান্তিক এক দূর্ঘটনায় প্রান হারাল তার ভাগিনাটি ।  একেবারেই একাকী হয়ে পড়েছিলেন । তার অসুখে পড়লেন ।  ভয়ানক সে অসুখে একেবারেরই অচল হয়ে পড়লেন ।  বিচ্ছিন্ন হয়ে পড়লেন বাকী দুনিয়া থেকে ।  দেখাশুনার জন্য আপন কেউ নেই ,  পর্যাপ্ত অর্থও নেই চিকিৎসা করার ।  মর্মান্তিক এক দুরাবস্থা তার সাথী হয়েছিল ,  মৃত্যু অবধি । অথচ এর আগের জীবনটি তার ছিল খুবই সুখের ।  অর্থের প্রাচুর্য থাকলেও ছিমছাম সুন্দর একটি জীবন ছিল তার । কোনরকমের দু : খ কষ্ট ছিল না তার ।  একজন মানুষের সুখী হওয়ার জন্য যা কিছু প্রয়োজন তার সবকিছুই কপালে জুটেছিল ভদ্রলোকের । এবার দীর্ঘস্বাস ফেললেন বক্তা ।  শেষ জীবনটা খুব কষ্টের হলেও খুবই সৌভাগ্যবান ছিলেন ভদ্রলোক ।  কেননা তার জীবনে কষ্টের যা কিছু ঘটেছিল ,  তার ব্যপ্তি ছিল মাসখানেকের মত মাত্র । এবার আমি আস্তে করে শুধালাম ,  মৃত্যুকালে তার বয়স কত ছিল ? বক্তা মৃদু হেসে উত্তর দিলেন ,  ৭০ বছর । 
                    
