মা




                        ওরা তিনজনে মিলে খুনটা করে বিকেলবেলার দিকে ।  জিনিষপত্র সব হাতিয়ে নিয়ে এসে লাশ ফেলে আসে ইটের ভাটিতে ।  তিনজনের একজন জামালের ভাগে পরে দামী মোবাইল সেটটা । সন্ধে বেলার দিকেই ঝুপড়িতে ঢুকে বিছানায় গা এলিয়ে দেয় জামাল । একজন জলজ্যান্ত মানুষকে খুন করার পর মাথাটা ঠিক রাখাটা কঠিন । বিছানায় গা এলিয়ে দেয়ার মুহুর্তেই বেজে উঠে তার নিজের মোবাইলটা । বিরক্তবোধ করলেও কানের কাছে তুলে নেয় মোবাইলটা ,  সে জানে এটি তার মায়ের কল ।  দিনে কয়বার এবং প্রতিদিন সন্ধায় একবার মোবাইলে খোজখবর নেয়াটা নিয়মিত । বাবা কেমন আছস ,  শরীরটা ভাল ত ।  তরে দেখবার মন চায় । কোন ঝামেলা করস নাই ত আবার ।  তর জন্য খুব দুশ্চিন্তা হয় আমার ,  রাইতে ঘুমাইতে পারিনা ।  একটানে সবগুলো প্রশ্ন করে থামে জামালের মা । জামাল ছোট্ট করে উত্তর দেয়  " হ সব ঠিক আছে " তারপর লাইন কেটে দেয় । বিছানায় কতক্ষন এপাশ ওপাশ করে কাটায় তার মনে নেই । ঠিক তখনই মোবাইল বেজে উঠে আবার ,  তবে তার নয় খুন হওয়া লোকটার ।  অজান্তেই ইয়েস বাটন চেপে কানের কাছে ধরে সে । ওপাশ থেকে ভেসে আসে মায়ের কন্ঠ ,  তবে তার নয় ,  খুন হওয়া লোকটার ।  "  বাবা কেমন আছিস ,  শরীর ঠিক আছে ত ।  তোর জন্য খুব দুশ্চিন্তা হয় আমার ,  বাবা তোর জন্য রাতে ঘুমাতে .  .  .  .  .  . জামালের হাত থেকে মোবাইলটা খসে পড়ে ,  নিজের অজান্তেই চোখ দুটো ভিজে আসে তার । 
                            
                    