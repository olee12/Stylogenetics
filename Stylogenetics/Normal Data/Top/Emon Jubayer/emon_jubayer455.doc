গল্প: কয়েকটি দৃশ্য



                        দৃশ্য: ১ মসজিদে এশার নামাজ পড়ে  বাড়ি ফিরছিলেন মাহবুবুর রহমান। গলিতে অন্ধকার। লোড শেডিং চলছিল। বাড়ির সামনে এসে তিনি থমকে দাঁড়ালেন। আজও বাড়ির ঠিক উলটো দিকে তিনচার জন বখাটে ছেলে ছোকড়া বসে ছিল।  পিছনে একটা বস্তি আছে। সেখানে নাকি অবৈধ ভাবে ফেনসিডিলের কেনাবেচা হয়। মাঝেমধ্যে পুলিশ বা র‌্যাব এসে রেইড দেয়।  তিন তলার বারান্দায় দাঁড়িয়ে দেখেন মাহবুবুর রহমান । ছোকড়া গুলি কি সেই বস্তির? বোঝা যায় না।  আগে এখানে একটা সেলুন ছিল। এখন ফাঁকা। সন্ধ্যার পর থেকে  ফাঁকা জায়গায়  বখাটেদের  আড্ডা বসে। ছোকড়াগুলো জোরে জোরে কথা বলছিল, বিড়ি-সিগারেট টানছিল। তবে সিরিয়াস অভিযোগ করার মতো এখনও  তেমন কিছু ঘটেনি। তবে মাহবুবুর রহমান অস্বস্তি  বোধ করেন। এখন রাতের দিকে   শীত পরতে শুরু করেছে । চাদরটা টেনে নিয়ে  বাড়ির দিকে পা বাড়ালেন।আজ সারাদিনই খানিকটা বিষন্ন হয়েছিলেন তিনি । তার কারণ আছে। গত রাতে  নীলুফারকে স্বপ্ন দেখেছেন। নীলুফার-তার একমাত্র মেয়ে,  থাকে আমেরিকায়- আমেরিকার মিনোসোটার সেন্ট পল শহরে;  ... স্বপ্ন দেখলেন ... বিশাল হ্রদ। নীলুফার নৌকায় বসে, নৌকাটি ভীষণই দুলছিল। শেষ পর্যন্ত কি হল তা অবশ্য বোঝা গেল না। নীলুফার কি ডুবে গেল?  সকালে মেয়েকে ফোন করেছিলেন। নীলুফার বলল, বাবা, আমরা ভালো আছি। তুমি ভেব না। তারপরও মনটা খুঁত খুঁত করছে এই অবসরপ্রাপ্ত বৃদ্ধের।  দৃশ্য: ২ আজ সকাল থেকেই মিনোসোটার সেন্ট পল শহরে তুষার ঝরছে। আজ খুব ভোরে একবার শীতার্ত বৃষ্টি হয়ে গেছে। শীতার্ত বৃষ্টি কে এরা বলে: ‘ফ্রিজিং রেইন’।  গতকালও মেঘাচ্ছন্ন ছিল। ধূসর রঙের ওভারকোটের পকেটে হাত ঢুকিয়ে  শুভ্র  তুষার ঢাকা ফুটপাতের ওপর হাঁটছিল নীলুফার । ওর মাথার মাঙ্কি ক্যাপে, ওভারকোটে  জমেছে তুষারকণা, ওকে তুষারমানবীর মতো দেখায়। ওকে শীতার্ত ঝোড়ো হাওয়া ঝাপটা মারে। ও হাঁটতে থাকে। একা। ওর পাশে নেই কেই। এ সময়  এই শহরের কেউই পারতপক্ষে ঘর থেকে বেরয় না। নীলুফার ঘন্টা দুয়েক ধরে তুষারময় নির্জন ফুটপাতে  হাঁটছে। একটু আগে একটি পুলিশের গাড়ি ওকে দেখে থেমেছিল । ও হেসে হাত তুলে কর্তৃপক্ষকে আশ্বস্ত করেছিল। হাঁটতে-হাঁটতে নীলুফারকে নিঃসঙ্গতা গ্রাস করে। তারপরও ও ঘরে ফিরে যাবে না। আজ ছুটির দিন বলে স্যাডিস্টটা ঘরে। আজও স্যাডিস্টার সঙ্গে সকালে ঝগড়া হয়েছে। এক পর্যায়ে স্যাডিস্টটা  থাপ্পড় মারতেই ঘর থেকে বেড়িয়ে আসে নীলুফার। বিয়ের পরপরই টের পেয়েছে- মানসিক ভাবে অসুস্থ স্বামী ওকে  মারধোর করে  করে সুখ পায় ...আজ সারাদিন শীতার্ত শহরে হেঁটে হেঁটে নিজেকে খুব কষ্ঠ দেবে নীলুফার। ফরহাদ-এর কথা ভাববে । জাহাঙ্গীর নগর  বিশ্ববিদ্যালয়ে ফরহাদ-এর সঙ্গে পড়ত । ফরহাদকে আজও ভালোবাসে নীলুফার। বাবা ফরহাদকে মেনে নেননি। সুতরাং নীলুফারের ভাবনায় বাবার মুখটিও উঁিক দেয়। ও একটা দোটানার মধ্যে আছে। বাবাকেও ভালোবাসে নীলুফার। তবে বাবারও ওপর অভিমানও আছে ফরহাদকে মেনে না নেওয়ার জন্য। বিয়ের সময় বাবা উত্তেজিত হয়ে ছিলেন।  পাত্র আমেরিকায় থাকে। স্টোরকীপার না কিংবা ট্যাক্সি ড্রাইভার না-বুয়েট থেকে পাস করা প্রকৌশলী। এই বাবার ছিল যুক্তি। আর ফরহাদ? বিশ্ববিদ্যালয় থেকে পাস করে বেড়িয়ে বড়জোর এনজিওতে চাকরি করবে । যে সেক্টরে, বাবার মতে,  খাজনার চেয়ে বাজনাই বেশি। এখন, এত দিন পর, বাবাকে তার প্রকৌশল (স্যাডিস্ট) পাত্র সম্বন্ধে  সব খুলে বললে বাবা নিশ্চয়ই তার ভুল স্বীকার করবেন। করবেন না? অবশ্যই করবেন। বাবার সঙ্গে মুখোমুখি আলাপের জন্য  নীলুফার এ সপ্তাহে দেশে ফিরে যাচ্ছে। কলকাতার নীলা বৌদিরা খুব হেল্প করছেন। ১০০০ ডলার ধারও দিল। বাবা, সাইফুর ভাই, লুনা ভাবী এবং রাইসার জন্য কিছু কেনাকাটা সেরে ফেলেছে নীলুফার। সুমিতদা গোপনে টিকেটও কেটে ফেলেছে । স্যাডিস্টটা জানে না। কেবল সুমিতদা আর নীলা বউদিই জানে কী রকম জানোয়ারের হাতে পড়েছে নীলুফার। শয়তানটার চোখের সামনেই নীলুফার শপিং করতে বেরুবে। নীলুফার সেন্ট. ফ্রান্সিসস গীর্জের সামনে এসে দাঁড়ালে নীলা বৌদি ও সুমিতদা ওদের গাড়িতে তুলে এয়ারপোর্টে পৌঁছে দেবে। শয়তানটা টেরও পাবে না।  ঢাকায় ফিরে ফরহাদের সঙ্গে যোগাযোগ করবে নীলুফার । নীলুফারের বিয়ে হয়ে যাচ্ছে শুনেও ফরহাদ বলেছিল - নীলুফারের জন্য সে যুগ যুগ ধরে অপেক্ষা করবে।কথাটা আজও নীলুফার বিশ্বাস করে।  দৃশ্য: ৩ নভেম্বরের শীত মুড়োনো ভোর।  সবে রোদ ফুটে উঠছে।  তিন তলার বারান্দায় বসে গ্লকোমিটার দিয়ে ব্লাড সুগার টেস্ট করছেন মাহবুবুর রহমান । ইদানীং খালিপেটে ব্লাড সুগার সাতের ওপরে  থাকে। ডাক্তার দুপুরে  একটি করে ট্যাবলেট বাড়িয়ে দিয়েছেন। মাস দুয়েক হল- রাতেও একটি করে মেটফরমিন ট্যাবলেট বাড়িয়ে দিয়েছেন।কলিং বেলের শব্দ। কাজের বুয়া রান্নাঘরে রুটি বানাচ্ছে। ওই খুলে দেবে।    লুনা এল । হাতে একটা গ্লাস। বলল, নিন বাবা, চিরতা খান। চিরতা! বৃদ্ধ খুশি হয়ে উঠলেন । অভিজ্ঞতায় জানেন,  খালি পেটে চিরতা খেলে রক্তে শর্করা কিছু হলেও কমে যায়। হাত বাড়িয়ে বললেন, দাও মা।লুনা চিরতার গ্লাস শ্বশুরকে দিল। বলল, বাবা, রাশেদ ভাই আপনার  ফ্ল্যাটটার ব্যাপারে ইন্টারেস্ট দেখাচ্ছে।ওহ্। এক ঢোকে চিরতাটুকু গিললেন মাহবুবুর রহমান । দাড়ি ভরতি ফরসা মুখটি বিকৃত হয়ে যায়। রাশেদ ভাই আর লুবনা ভাবী একবার এসে ফ্ল্যাট দেখতে চাইছে। বলে শ্বশুরের হাত থেকে খালি গ্লাস ফেরৎ নিল লুনা। ঠিক আছে। আসুক না। আমি তো ঘরেই থাকি, আর কখনও বাইরে গেলেও চাবি তো তোমাদের কাছেই রেখে যাই। ঠিক আছে, ওদের আজই আসতে বলি। বল।এখন আমি যাই বাবা। রাইসার স্কুলের সময় হল। বলে লুনা চলে যায়।  আচ্ছা। এসে। বাড়ির কাছেই একটা  স্কুলে পড়ে রাইসা। সাত বছরের এই নাতনীর প্রতি  মাহবুবুর রহমান-এর দূর্বলতা অশেষ। রাইসা যে স্কুলে পড়ে সেই স্কুলেই পড়ায় লুনা। যা মাইনে পায় তাতে হাত খরচ। একতলার ভাড়াটা ওরাই নেয়।   এক ইউনিটের তিন তলা বাড়ি।  বড় ছেলে সাইফুর দোতলায় থাকেন।  মাহবুবুর রহমান ফিক্স ডিপোজিটের টাকায় খরচ মেটান। আলাদা খান, সকাল-বিকেল দু’বেলা কাজের ঝি আসে। এই বাড়ি করেছিলেন ব্যাংকের লোন নিয়ে, এখন ছেলে আর ছেলের বউ লোন শোধ করতে   চাপ দিচ্ছে। ওরা ঘাড়ে বাবার ঋনের বোঝা নেবে না।  মাহবুবুর রহমান শরীর ভালো না, কখন কী হয়ে যায়।  নিজে যে ফ্ল্যাটটায় থাকেন, সেটি বিক্রি করে দিতে হবে। বায়ার ওরাই ঠিক করবে বলল। মাহবুবুর রহমান ঋণ শোধ করতে রাজি হয়েছেন। মাহবুবুর রহমান এর  ঘরদোরের প্রতি আর টান নেই। মমতাজ এক বছর হল মারা গেছে। ছেলেমেয়ে দুটি দাঁড়িয়ে গেছে।  বড় ছেলে সাইফুর প্রাইভেট একটা ব্যাংকে আছে, নীলুফারের স্বামী শওকত ভালো চাকরি করছে আমেরিকায়। প্রকৌশলী।  মাহবুবুর রহমান অবশ্য পানিতে পড়বেন না। সাইফুর আর সাইফুর-এর বউ লুনা ওদের সঙ্গে থাকতে বলছে। মাহবুবুর রহমান  রাজী হননি, তিনি মেয়ের ওখানেই চলে যাবেন । বছর দুয়েক আগে গ্রীষ্মে একবার ঘুরেও এসেছেন আমেরিকা থেকে। মিনোসোটার সেন্ট পল শহরটি ভালো লেগেছে তার। ছবির মতো ছিমছাম শহর। শহরের বাইরে  মনোরম কোমো হ্রদ, সে হ্রদে নৌকায় করে ঘুরে বেড়িয়েছেন ... মিনোসোটার নীল আকাশ থেকে ঝরছিল সোনালি রঙের রোদ। তখনও মমতাজ বেঁচে ছিল ...মমতাজও কোমো হ্রদের নির্মল সৌন্দর্য উপভোগ করছিল। মেয়ের জামাই  শওকত বাবাজীর সঙ্গে ভালো খাতির মাহবুবুর রহমান-এর। চট্টগ্রামের ছেলে শওকত, খুব ভালো, মাহবুবুর রহমান-এর দেশের বাড়িও চট্টগ্রামের রাউজানে। বিয়ের সময় নীলুফার বিশ্ববিদ্যালয়ে পড়ছিল। বিয়েতে রাজি হয়নি, চাপ দিয়েই বিয়েটা দিয়েছিলেন তিনি।  না, ফ্ল্যাট বেচে মেয়ের ওখানেই চলে যাবেন, ভালো ট্রিটমেন্টও হবে ...রাইসার জন্য অবশ্য খারাপ লাগবে। ইন্টারনেটে কথা বলে সেটা পুষিয়ে নেবেন। নীলুফারও তো মা হবে। মাঝেমাঝে আসবেন ঢাকায়। কত স্মৃতি এখানে ... দৃশ্য: ৪ রাত সাড়ে আটটার মতো বাজে। মসজিদ থেকে ফিরছিলেন মাহবুবুর রহমান । শরীরটা আজ ভালো ঠেকছিল না। সন্ধ্যের পর থেকে ঘাম হচ্ছিল। ঘর অন্ধকার করে বিছানায়  শুয়েছিলেন। একবার রাইসা এল। বেশিক্ষণ গল্প করা হল না অবশ্য-লুনা এসে পড়ার কথা বলে ডেকে নিয়ে গেল। তখন অভিমান ও নিঃসঙ্গতা গ্রাস করেছিল বৃদ্ধ।এশার আজান দিলে মনে সাহস ফিরে পেলেন। অজু সেরে মসজিদে চলে এলেন। আজ সেজদার সময় উঠতে দেরি হল। কাল থেকে ঘরেই নামাজ পড়বেন বলে ঠিক করলেন। মসজিদের ভিতর সেন্সলেস হয়ে গেলে কেলেঙ্কারি।  শীত শীত করছিল। চাদরটা টেনে নিলেন। আজও বাড়ির উলটো দিকে তিন-চার জন ছোকড়া বসে ছিল। রাস্তায় আলো ছিল। শীতের নিথর বাতাসে মদের গন্ধ পেলেন। মাহবুবুর রহমান এর মাথায় রক্ত চড়ে যায়। তিনি চিৎকার করে ওঠেন- এই হারামজাদারা! তোরা এখানে কি করছিস! মদ খাচ্ছিস না? আমার বাড়ির সামনে! এত বড় সাহস। এই বস্তির কুত্তারা!  যা! ভাগ এখান থেকে! ছেলেগুলি একে একে উঠে দাঁড়ায়। জিন্সের প্যান্টে হাত মুছে নেয়। একে ওপরের দিকে তাকায়। নীরবে হিঃস্র ভঙ্গিতে  হাসে। সে হাসির মানে বড় ভয়ংকর।  সে হাসির মানে ... ভদ্র বুড়া জানে না এই দেশে মৃত্যু এখন কত সস্তা! আমাদের বলে বস্তির কুত্তা!আধ ভাঙা ইট, রড আর হকিস্টিক হাতের কাছেই ছিল। ওসব তুলে  নিয়ে মাতাল বখাটেদের হিঃস্র নেকড়ের মতো অসুস্থ বৃদ্ধের ওপর ঝাঁপিয়ে পড়তে দেরি হয়নি।  দৃশ্য: ৫ শুক্রবার সকালে পত্রিকা পড়ছিল ফরহাদ। ঘরটায় হু হু করে ঢুকছে রোদ। শেষ পৃষ্ঠায় খবরটা দেখল। ভ্র“ঁ কুঁচকে ওঠে তার। “নাখালপাড়ায় বখাটেদের হাতে বৃদ্ধের মৃত্যু”। ফরহাদ দীর্ঘশ্বাস ফেলল না যদিও। তবে তার মৃত বৃদ্ধের মেয়ে নীলুফারের মুখটি ভেসে ওঠে। সে শ্বাস টানে। আফরোজা ঘরে ঢোকে। হাতে চায়ের কাপ। আফরোজা জিজ্ঞেস করে, ওরা কি এখন আসবে?ফরহাদ: হ্যাঁ। দশটার পর। (চায়ের কাপ নিতে নিতে)আফরোজা:  তুমি রাজি হবে?ফরহাদ: হ্যাঁ। এত  টাকা দেবে যখন বলছে। (বলে চায়ে চুমুক দেয়)আফরোজা : কত তলা করবে ওরা?ফরহাদ: শান্তিনগরে ষোলতলার বেশি করলে অ্যাভিয়েশন ডিপার্টমেন্ট মামলা করবে। (বলে চায়ে চুমুক দেয়)আফরোজা : ও। আমরা ঠিক ক’টা ফ্ল্যাট পাব?ফরহাদ: আজ জানা যাবে। আগে কথা বলে দেখি।আফরোজা : (বিষন্ন কন্ঠে) তোমার খারাপ লাগছে না?ফরহাদ: কেন খারাপ লাগবে? (বলে চায়ে চুমুক দেয়)আফরোজা : এত বছরের স্মৃতি-এখন ভেঙে ফেলবে।ফরহাদ দীর্ঘশ্বাস ফেলে। ফরহাদ তার নতুন বৌয়ের দিকে তাকায়।  গোছল করে করে এসেছে আফরোজা। এমনিতেই সুন্দর। ভীষণ স্নিগ্ধ লাগছিল।  মুগ্ধতা কাটছে না ফরহাদের । নীলুফারের চোখমুখ মিষ্টি হলেও গায়ের রং  শ্যামলা। আফরোজা ফর্সা। কেবল ফর্সা না, তপ্তকাঞ্চনবর্ণা। অনেক সাধ্যসাধনা করেও আমি নীলুফারকে পেলাম না, আর কি সহজে আফরোজা আমার আলিঙ্গনে ধরা দিল। এ কে কি বলে? ভাগ্য?ঘরে লাক্স সাবান আর কাঁচা হলুদের গন্ধ ছড়িয়ে আফরোজা চলে যায়।আফরোজা জিজ্ঞেস করল-ফরহাদের খারাপ লাগছে কিনা। হ্যাঁ, ফরহাদের খারাপ লাগছে বৈকি। নীলুফার কখনও এ বাড়িতে এলে পুরনো বাড়িটিকে চিনতে পারবে না। নীলুফারকে একটি মিথ্যে কথা বলেছিল ফরহাদ। ও বলেছিল- নীলুফারের জন্য সে  যুগ যুগ ধরে অপেক্ষা করবে ...ফরহাদ দীর্ঘশ্বাস ফেলে।  চায়ে চুমুক দেয়। পত্রিকা তুলে নেয়। ‘নাখালপাড়ায় বখাটেদের হাতে বৃদ্ধের মৃত্যু।’ ফরহাদ দীর্ঘশ্বাস ফেলে। চারিদিকে কত ঘটনা ঘটছে। আমি কি করতে পারি? সে আরও ভাবল- নীলুফার এখন কই? দৃশ্য: ৬ তিনতলার অন্ধকার বারান্দা। সন্ধ্যার পর গ্রিলের কাছে দাঁড়িয়ে ছিল নীলুফার । লোড শেডিং চলছিল। গলিতেও অন্ধকার। ওখানে বাবার লাশ পড়েছিল। ও শিউরে ওঠে।  ঘরে চলে আসে। বসার ঘরে টেবিলের ওপর একটা মোমবাতি জ্বলে ছিল। আগরবাতির গন্ধ ছড়িয়ে সারা ফ্ল্যাট নিথর হয়ে আছে। অন্ধকারে মা-বাবার স্মৃতি ভেসে ওঠে। সোফায় বসে হু হু করে কাঁদে নীলুফার।  সাইফুর ভাই এয়ারপোর্ট থেকে নিয়ে এসেছে ওকে।  নীলুফার একাই এসেছে দেখে অবাক। লুনা ভাবীও অবাক কম হননি । জিজ্ঞেস করেছে, শওকত ভাই এল না যে। লুনা ভাবীকে সব খুলে বলেছে। সব শুনে লুনা ভাবী জিজ্ঞেস করল, তার মানে তুমি কি এখন থেকে এখানে থাকবে?হ্যাঁ, ভাবী। আমি আর আমেরিকায় ফিরছি না।লুনা ভাবী অদ্ভূত চোখে তাকাল। নীলুফার সে অদ্ভূত চোখে তাকানোর মানে তখনও বোঝেনি। বরং ভাবছিল লুনা ভাবীকে স্কুলে চাকরির কথা বলবে। বিশ্ববিদ্যালয়ের সার্টিফিকেটটা এবার কাজে লাগতে হবে। থাকার জায়গা থাকলেও অন্যান্য খরচ আছে। একটু থিতিয়ে নিয়ে ফরহাদ-এর সঙ্গে যোগাযোগ করবে । ফরহাদের বাড়ি শান্তিনগরে। পীর সাহেবের গলির ভিতরে। ওর ওখানেই থাকার কথা। ওটা ওর পৈত্রিক বাড়ি। বিশ্ববিদ্যালয়ের পড়ার সময় অনেকবারই গিয়েছিল ফরহাদের সঙ্গে। সেই সময় ফরহাদের বাবা মারা গেলেও মা বেঁচে ছিলেন। কত রকম রান্না করে যে খাওয়াতেন। খালাম্মা কি আজও বেঁচে আছেন? শোক থিতিয়ে এলে সাইফুর ভাই বলল, আব্বার অনেক টাকা ব্যাংক লোন আছে জানিস।না তো!আব্বা মারা যাওয়ার আগে এ নিয়ে আব্বা সঙ্গে কথা হয়েছিল।হ্যাঁ, তো?আব্বা বলেছিলেন এই ফ্ল্যাটটা বিক্রি করে ব্যাংক লোন শোধ করবেন। আমাকে বায়ার দেখতে বলেছিলেন। লুনার চাচাতো ভাই রাশেদ-সেই কিনবে। আব্বা মারা যাওয়ার আগে ফ্ল্যাট দেখে গেছে। পছন্দ হয়েছে। ফ্ল্যাট বিক্রি! আশ্চর্য! এই ফ্ল্যাট বিক্রি হয়ে গেলে বাবা যেত কই?আমাদের সঙ্গে থাকতে বলেছিলাম। বাবা রাজি হননি। বলেছিলেন শেষ জীবন তোর ওখানেই কাটাবেন।ওহ্ । একঝলক মিনোসোটার সেন্ট পল শহরটি ঝলছে ওঠে। তখনও বোঝেনি নীলুফার-ওর পায়ের তলার মাটি সরে যাচ্ছে। দৃশ্য: ৭ শান্তিনগরে পীরসাহেবের গলির ভিতর রিকশা থেকে নেমে কাঁপুনি টের পায় নীলুফার। বাতাসে শীতের কামড়। রিকশার ভাড়া মিটিয়ে গায়ে ভালো করে শাল টেনে নিল। পায়ে পায়ে খয়েরি রঙের একটি লোহার গেটের সামনে চলে এল। গেটের ওপাশে সাদা রং করা দোতলা বাড়ি চোখে পড়ে। নীচে খানিকটা সিমেন্ট বাঁধানো চত্তর, তারপর  গাড়ি বারান্দা, নেটে ঢাকা একতলার বারান্দা। এক পাশে সিঁড়ি। দু-জন লোক ফিতে দিয়ে কী সব মাপজোক করছিল।  নীলুফার ঈষৎ বিস্মিত হয়। দোতলায় উঠে এল। কলিং বেল চাপার পর কিছুক্ষণ অপেক্ষা।দরজা খুলল একটি তরুণী। খুবই সুন্দরী তরুণী। কে এ? দেখে মনে হয় সদ্য  বিয়ে হয়েছে। কাঁচা হলুদের গন্ধ পায় নীলুফার। ওর বুক ধক করে ওঠে। তরুণীটিও মনে হল নীলুফারকে দেখে অবাক হয়েছে । বলল, আপনি কাকে চান? সরি, আমার ভুল হয়ে গেছে। বলে ঘুরে দ্রুত সিঁড়ি বেয়ে নামতে থাকে নীলুফার। 

                    সর্বশেষ এডিট : ২১ শে নভেম্বর, ২০১০  রাত ১০:৪৯                

