গল্প: জলের কবর



                         নদী এগিয়ে আসছে।  সত্তর বছরের বৃদ্ধর  শীর্ণ শরীরটি আতঙ্কে হিম হয়ে আসে । দীর্ঘসূত্রিতার কারণেই সরকারি অনুদানের টাকা এখনও পাওয়া যায়নি। টাকার অভাবে ফুসে-ওঠা নদীটায় পাথর ফেলা সম্ভব হচ্ছে না ।  শেষরাতের অন্ধকারে  বড় বড় মাটির চাঁই তিস্তায় ভেঙে পড়ার আওয়াজ শুনতে পায় ইনাম আলী।  অন্ধকারে শ্বাসকষ্ট হয় তার ... সালেহা বেঁচে নেই যে বুকে হাত রাখবে। দশ বছর হল চলে গেছে সালেহা। মাঝেমধ্যে স্বপনে দেখা দেয়। তিস্তাপাড়ের এই ঘরদুয়ারের আনাচে কানাচে  সালেহার স্পর্শ লেগে আছে। ফেলে যাওয়া মায়াভরা ঘরদুয়ার দেখতে আসে সালেহা। তখন বৃদ্ধ স্বামীকেও দেখে যায় একবার।  সালেহা কি পাড় ভাঙার আওয়াজ শুনতে পায় না?  অন্ধকারে আর্তনাদ করে ওঠে বৃদ্ধ। ক্ষুধার্ত তিস্তা ক্রমশ   খেয়ে ফেলছে বৃদ্ধ ইনাম আলীর জমিজমা। আমবাগান। সুপারি বাগান। সম্প্রতি ভিটেমাটিও গ্রাস করতে  উদ্যত। এক অবিশ্বাস্য অভিজ্ঞতার সামনে পৌঁছে মূক হয়ে গেছে বৃদ্ধ। হাজার বছর ধরে তিস্তার পাড়ে  পূর্বপুরুষের বাস। শৈশব-কৈশরে  নদীতে ঝাঁপাঝাঁপি করে  নদীর অন্তরঙ্গ জলধারাকে আপন করে নিয়েছিল।  শৈশবের সেই পরিচিত নদীই যে এমন সর্বগ্রাসী হয়ে উঠবে তা কে জানত!ইনাম আলীর পৈত্রিক ভিটের অবস্থান কুড়িগ্রাম জেলার উলিরপুর উপজেলার দক্ষিণে। গ্রামের নাম বুড়িরডাঙা । বৃদ্ধ গত সত্তর বছরে বুড়িরডাঙা  ছেড়ে দূরে থাকেনি কখনও। ছোট মেয়ের বিয়ে দিয়েছে ফুলবাড়ি। বিয়ের পর  দু-একবার গিয়েছিল ফুলবাড়ি । বহুকাল হল জুলেখার মুখ দেখে না বৃদ্ধ। জুলেখা তার স্বামীর সংসারে মিশে গেছে। বাপের বাড়ির সঙ্গে সম্পর্ক কখন ছিন্ন হয়ে গেছে; যেন জুলেখা  বলে কেউই কোনওকালে  ছিল না। সালেহারও তাই হয়েছিল। উনিশ বছর বয়েসে বুড়িরডাঙায় স্বামীর সংসারে এসে একবারও বাপের বাড়ি যায়নি সালেহা। ইনাম আলীর একটাই  ছেলে ।  রমিজ। মাঝারি উচ্চতার শক্তপোক্ত গড়নের শ্যামলা গায়ের রং । ছেলেটা কিছু ধেন্দা প্রকৃতির । বউয়ের কথায় ওঠবস করে। নিজস্ব বিচারবুদ্ধি নেই। রমিজ এখন সুপারির ব্যবসাপাতি  দেখে । সত্তর বছরের শরীরে  খাটাখাটনি  সয় না । ঝিম ধরে দাওয়ার ওপর বসে থাকে বৃদ্ধ । কখনও-বা নদীর পাড়ে।  ছানিপরা চোখে দেখে তিস্তাপাড় আর সালেহার সংসার। ছানি পরা চোখে জগৎসংসার দেখে সুখ হয় না। সব আবছা ঠেকে।  বারবার বলেও রমিজ ছানি কাটাতে নিয়ে গেল না।  ছেলের বউ হুসনাও ফোঁস করে ওঠে। বলে,    য্যান টাকার পাহাড় গড়ি রাখিছেন? ছানি কাটো বললেই হল!বউয়ের কথায় রমিজ নিশ্চুপ। হুসনার গালমন্দ কিংবা ভাতকাপড়ের কষ্ট সহ্য হয় বুড়োর।  কিন্তু  নদীপাড়ের  দৃশ্য যখন আবছা লাগে তখন সেই  দুঃখই  সহ্য হয় না। সত্তর বছর ধরে  তিস্তাপাড়ের রূপ  দেখে বেঁচে আছে বুড়ো। এখন সব কেমন পানির তলার দৃশ্যের মত ঠেকে। পাড়ে বসে  জেলে নৌকা পরিস্কার দেখা যায় না। নৌকায় কী মাছ উঠল-তাও ঠিক মতন ঠাওর হয় না। কাজলী কি? এই বিশ-তিরিশ বছর আগেও বুড়ো  তিস্তায় জাল ফেলে  রূপোর মত চকচকে কাজলী মাছ ধরত। এই বুড়িরডাঙা গ্রামে কে রাঁধতে পারত সালেহার মতো? কাজলী মাছের পাতলা ঝোল রাঁধত সালেহা।ইচ্ছে হয় হুসনাকে বলে, একদিন কাজলী মাছের পাতলা ঝোল রেঁধ তো মা? সাহস হয় না বুড়োর। তা,  হুসনা কাজলী মাছ ঠিকই রাঁধে। মাছ রাঁধতে বসলে তো আর ঘ্রান লুকিয়ে রাখা যায় না।  বুড়োর পাতে অবশ্য সে মাছ  পড়ে না। বুড়ো ঠিকই গন্ধ পায়। তখন ছেলের বউয়ের উপর অভিমান না। বরং মনে হয় সালেহা রান্নাঘরে বসে মাছ রাঁধছে। এখুনি থালায় ভাজা মাছ নিয়ে আসবে। অবশ্য সালেহা আসে না। কেবল মাছ ভাজার গন্ধ পায় বুড়ো। এইসব অবহেলা অনাদরে বুড়ো আজও কী ভাবে বেঁচে আছে সেও এক রহস্য বটে!রমিজ  বুধবার-বুধবার সুপারির  বস্তা ভ্যানগাড়িতে তুলে সুতির হাটে নিয়ে যায় বেচতে। তখন  চর সলিমপুরের মোস্তাক পরমানিক আসে। হুসনার গায়ের রং ময়লা হলেও গতরখানি বেশ টানটান । বিয়ের পনেরো বছর পর গর্ভ হয়েছে হুসনার। পাড়া প্রতিবেশি তো হুসনাকে বাঁজাই ভেবেছিল। মোস্তাক পরমানিক ওই গতরের টানেই আসে। যখন আসে তখন আতরের গন্ধ ছড়ায়। লোকটা আগে শুকনো মতন ছিল, এখন ঘাড়ে গর্দানে চর্বি জমেছে।  বেশ কটা ট্রলার আছে লোকটার। গঞ্জের বড় আড়তদার। হুসনা লোকটাকে কী ভাবে যে চেনে তা মাথায় ঢোকে না ইনাম আলীর । তবে বুড়ো জানে মোবাইল থাকলে বেশ সুবিধা। অচেনা মানুষও অতি অল্প সময়ের মধ্যেই  ঘনিষ্ট হয়ে ওঠে। মোস্তাক পরমানিক   কে ঘরে ঢুকিয়ে  বুড়ো শ্বশুরের মুখের ওপর দরজা বন্ধ করে হুসনা। বুড়ো শ্বশুরকে কোনওকালেই গ্রাহ্য করে না। এখন তো বুড়োর মরণ চাইছে।  খিলখিল হাসিটা জোরেই হাসে কখনও ...বুড়ো তবু বেঁচে থাকে ... উঠতে-বসতে ছেলের বউয়ের ধ্যাতানি আর ঘরের মধ্যে বেলাল্লাপনা  ইনাম আলীর বোধবুদ্ধি  অসাড় করে দেয়। তবে একোরে মানসিকভাবে ভেঙে পড়ে না বুড়ো। তার কারণ আছে। কখনও  মন প্রচন্ড  বিকল হলে সালেহার শাড়ির গাঢ় গন্ধ পায় বুড়ো। সেও এক রহস্য বটে!  আর তিস্তার নোনা হাওয়া, ভিজে মাটি, গুঁড়িগুঁড়ি বৃষ্টিপাত আর  আমবনের ঘন শ্যওলার গন্ধও  বুড়োকে বাঁচিয়ে রাখে।   আর বাঁচিয়ে রাখে শাহানা।  বুড়োর  নাতনি শাহানা ।  বয়েস পাঁচ। কাজলমাখা বড় বড় চোখে  ড্যাবড্যাব করে চেয়ে থাকে। মেয়েটির মুখে এখনও কথা ফোটেনি। কখনও ফুটবে বলেও মনে হয় না। মুখটিতে মোস্তাক পরমানিক-এর ছায়া। কথা কি সেজন্যই ফুটল না? তারপরও  ভয়ানক শ্বাসকষ্ট হলে কিংবা মেরুদন্ডের কাছে ব্যথা তীব্র হয়ে উঠলে অবোধ মূক শিশুটিকে বুকে চেপে ধরে বুড়ো। ধীরে ধীরে ব্যথা নেমে যায়। অবশ্য  হুসনার চোখে পড়লে সর্বনাশ।  ছোঁ মেরে মেয়েকে নিয়ে যায়। (মোস্তাক পরমানিক কে নিয়ে ঘরের দরজা বন্ধ করার আগে অবশ্য বুড়োর কোলে মেয়েকে বসিয়ে দেয় হুসনা। ) হুসনা জানে শাহানা বুড়োর তাবিজ। বেঁচে থাকার রক্ষকবচ। শাহানাকে সহজে  বুড়োর কাছ ঘেঁষতে দেয় না ... বুড়ো তবু বেঁচে থাকে।বজ্জাত বুড়ো বেঁচে থাকলে বড় জ্বালা গো বড় জ্বালা। ভিটেমাটি-জমিজমার মালিক বুড়ো শ্বশুর। এক পা কবরে। তারপরও ছেলেকে ভিটেমাটি লিখে দেয়নি। কেমন বজ্জাত!  শ্বশুরের উপর প্রচন্ড রাগ হুসনার। সময়ে-অসময়ে হুসনা ভয়ানক চিৎকার করে ওঠে। তখন বুড়োর দূর্বল প্রাণ খাবি খায়। নানান কায়দা করে  বুড়োর মরণের  পরিস্থিতি তৈরি করে যাচ্ছে হুসনা। বুড়ো তবু বেঁচে থাকে ...যে  জমিজমা নিয়ে এত ষড়যন্ত্র, এত মানসিক নির্যাতন-সেই জমিজমাই এখন তিস্তায় গিলে খাচ্ছে ... তিন দিন আগে মধ্যরাতে উত্তর দিকের আমবাগানের সিকি ভাগ  ধসে পড়ল। আমবাগানে ইনাম আলীর পূর্বপুরুষের কবর । দশ বছর আগে সালেহাকেও ওই আমবাগানেই সমাহিত করা হয়েছিল। পরের তিন দিনে  সালেহার কবরশুদ্ধ  ভেঙে পড়ল তিস্তায়। বুড়ো অবোধ শিশুর মতো কেঁদেছে।  তিস্তা আমবাগান গিলে ফেলার পরপরই  বুড়িরডাঙা  ছাড়ার সিদ্ধান্ত নেয় রমিজ ও হুসনা। কখন আবার উঠানসহ বাড়ি নদীতে ধসে পড়ে! কথাবার্তা অবশ্য আগে থেকেই হচ্ছিল। হুসনার বড় ভাই হাতেম আলী থাকে রাজারহাট। রাজারহাট রেলস্টেশনের ডিপোয় কী সব লুকোছাপা কারবার করে ম্যালা টাকা করেছে লোকটা। স্টেশনের কাছেই দোতলা পাকা বাড়ি তুলেছে। বাঁকা পথে  টাকা হলে মানুষের কিছু পরিবর্তন আসে। অনাথ আত্মীয়-স্বজনের প্রতি দরদ উথলে উঠে। (টাকা খরচ করতে হবে তো!) মোবাইল ফোনে হাতেম আলী জানাল:  একমাত্র বোন কে সে পথে বসতে দেবে না । স্বামীসহ যেন রাজারহাট  চলে যায় হুসনা।  রমিজেরও  একটা চাকরির  ব্যবস্থাও নাকি করবে। আর ইনাম আলী?বুড়ো থাক  যখের ধন আঁকড়ে!শুয়োরের বাচ্চা, হারামী! তর ছেলেক ঘরবাড়ি লিখ্যা দিলি না, এখন মর!   তিস্তা খাক তকে!ইনাম আলী শেষ রাতের অন্ধকারে কাঁদে। হুসনার গালমন্দ খেয়ে নয়,  সালেহার শোকে।  কদিন আগেও যেখানে একটি পরিপূর্ণ আমবাগান ছিল,  এখন কেবলি ঘোলা পানির ঘূর্নি। যে ঘূর্নিতে মিশে গেছে সালেহার কবর। তবু বেঁচে থাকে ইনাম আলী।  শাহানার শ্যামলা টলটলে মুখ আর মৃত্যুর আগে একবার কাজলী মাছের   স্বাদ গ্রহনের সম্ভাবনায় ইনাম আলী বেঁচে থাকে। ইনাম আলীর বাড়ির সামনের উঠানটি ঘাসে ছাওয়া। সে উঠানে একটি  ভ্যানগাড়ি থেমে আছে। ভ্যান গাড়ির  ওপরে একটি চৌকি উলটো করে তুলে  দড়ি দিয়ে বাঁধছে ভ্যানঅলা। সকাল থেকে মালপত্র সরিয়ে নেওয়া হয়েছে। এটাই শেষ ট্রিপ।  আশেপাশের আরও অনেক  পরিবার ভিটেমাটি ছেড়ে চলে যাচ্ছে। এরই মধ্যে বুড়িরডাঙা খাঁ খাঁ করতে শুরু করেছে। ভিটেশূন্য মানুষগুলির অনেকেরই ঠাঁই হবে পথে। এরা প্রথমে যাবে জেলা শহরে। সেখানে থাকা-পরার সুবিধা করতে পারবে না। তারপর একদিন বড় শহরের পথ ধরবে ...ভ্যানঅলা ভ্যানগাড়িতে উঠে বসে প্যাডেল মারতে শুরু করেছে। ভ্যানের পিছনে হাঁটছে হুসনা । পরনে লাল রঙের একটা ছাপা শাড়ি । কাঁধে ব্যাগ।  যেন বেড়াতে যাচ্ছে।  হুসনার  পাশে হাঁটছে রমিজ; পরনে হলুদ শার্ট, কালো প্যান্ট।   হাতে একটা কালো রঙের ট্রাঙ্ক। একবারও পিছন ফিরে তাকাল না রমিজ।  বাবাকেও কিছু বলে গেল না।  হুসনার কোলে শাহানা। বড় বড় চোখ মেলে  পিছন দিকে  তাকিয়ে আছে মেয়েটি। ইনাম আলী কিছুদূর ওদের পিছন পিছন যায়। হাঁটতে খুব কষ্ট হয় তার। পায়ের গাঁটে-গাঁটে ব্যথা। কোমরের কাছে টান লাগতেই  দাঁড়িয়ে পড়ে বুড়ো। হাপায়।  ছানি পড়া চোখে শেষবারের মত শাহানার অস্পষ্ট মুখখানি দেখে। বৃদ্ধের বুকের ভিতরে একখানি শুকনো তিস্তা নদী আছে। সে নদীর অতল খাদে কে যেন গোঙ্গায়। অতি কষ্টে অবশ শরীরটি ঘুরিয়ে হাঁটতে থাকে বৃদ্ধ। আজকাল পেচ্ছাবের বেগ সামলাতে পারে না। লুঙ্গি ভিজে যায়। অবশ্য এই দৃশ্য দেখার মতো আশেপাশে কেউ নেই। শূন্য ভিটা খাঁ খাঁ করছে । গতকালই  সুপারি বনের অনেকট টেনে নিয়ে গেছে নদী। তিস্তার পাড় উঠানে এসে ঠেকেছে।  সেই পাড়ে এসে দাঁড়ায় বৃদ্ধ। খালি গা, লুঙ্গি পরা। অশান্ত বাতাসে বুড়োর ভেজা লুঙ্গি পতপত করে উড়ছে। শুভ্র দাড়ি আন্দোলিত হয়  । বৃদ্ধ নদীর দিকে তাকায়। শৈশবের সেই পরিচিত নদী এখন কেমন হিংস্র হয়ে উঠেছে। শ্রাবণের আকাশের নীচে  তার পানির মেটে রং। পাড়ে ঢেউয়ের আছড়ে পড়ার শব্দ। ইনাম আলী পাড় ঘেঁষে বসে ... যে পাড় যে কোনও মুহূর্তে ভেঙে পড়তে পারে। তৈরি হতে পারে জলের কবর। যে জলের কবরে শায়িতা সালেহা; সালেহা কে ঘিরে খলবল করে এক ঝাঁক রুপালি কাজলী মাছ ...  যে জলের কবরে অনন্তের যাত্রায়  প্রিয়তমা স্ত্রীর সহযাত্রী হবে ...  ইনাম আলী বসে থাকে। যেমন পঁয়ষট্টি বছর আগে তিস্তায়  গোছল করিয়ে ঘাটে বসিয়ে দিত মা  পাঁচ একটি বছরের শিশুকে। ইনাম আলী উবু হয়ে বসে থাকে ...যেমন ভাতের থালার সামনে উবু বসে থাকত দাওয়ায় ।  ইনাম আলীকে আর মৃত্যুভয় আচ্ছন্ন করে না ...শ্বাসকষ্টের নীল আতঙ্কও  গ্রাস  করে না। যে নদী এই নিঃস্ব বৃদ্ধের আজন্ম সহচর, সে নদীর জলজ শরীরে বিলীন হয়ে যাওয়াই তো সহজ ও  স্বাভাবিক ... 

