এবারের শীত: এই মধ্য-পৌষেও কেমন যেন অ-তীব্র মনে হচ্ছে।


 
                        গ্রামের ভোরবেলাকার দৃশ্যটা হয়তো এখন এমনই। দিগন্তে কুয়াশার বেষ্টনী; লক্ষ্মী বউয়ের কপালের টিপের মতন ভোরবেলার সূর্য, শীতকাতর তালগাছ ...শহর ঢাকায় এ রকম দৃশ্য অবশ্য বিরল। আমি অবশ্য বলছি শীতের কনকনানির কথা। সেটা এই মাঝ পৌষেও ঢাকায় বসে টের পাচ্ছি না তো। শীত কি তবে মরে যাচ্ছে? আজ দুপুরে টিভিতে দেখছিলাম সিলেট শহরে  নির্বাচনের লাইভ অনুষ্ঠান। দুপুর পৌনে দুটোয় ছেলেরা সার্ট পড়ে দিব্যি ঘুরে বেড়াচ্ছে। শীত তো  ঢাকার চেয়ে সিলেটেই বেশি পড়ার কথা। অথচ- আজও ঠান্ডা পানিতে গোছল করলাম। অবশ্য বেলা বারোটার পর। আমার ঘরের জানালাটি পুবমুখো। গোছলের আগে জানালা বন্ধ করলাম যেন শীত জড়ানো বাতাস ঢুকতে না পারে। আমার ভোর ভোর সময়েই গোছল করা অভ্যেস। শীত বলে আজকাল অবশ্য দেরি করে করছি। অবশ্য গরম পানি এখনও লাগছে না। বাথরুমের দিকে যেতে যেতে অবাক হয়ে ভাবলাম-সময়টা এখন মধ্য পৌষ। এখন তো কনকনে শীত পড়ার কথা।  অথচ, সে রকমটা হচ্ছে না। কেন? অবশ্য অন্যের শীত করলেও আমার তেমন করছে না। দিনমানে-বিশেষ করে ভোরবেলর দিকে কুয়াশায় ঢাকা থাকে ঢাকা। জানালার কাঁচের ভিতর দিয়ে দেখি: কুয়াশা ও অন্ধকার। মনে হয় শব্দহীন এক মৃতের শহর। আজান হয়ে গেলেও কাকরা রা করে না। শীত জাঁকিয়ে বসেছে ঠিকই-তবে তীব্রতা তেমন কই? কাজেই এখনও লোহার আলমারী খুলে  সোয়েটারগুলোন বার করতে হয়নি। ওগুলো সব তৈরি। মাঘের শীত কনকন করলেই গায়ে চড়াব। ঠান্ডা পানিতে গোছল সেরে ঘরে এসে ভাবছি এবারে ঢাকায় ডিসেম্বরের শেষ হপ্তায় শীত কম কেন?  অথচ পরিস্কার মনে আছে গেলবার ডিসেম্বরের শেষ সপ্তাহে অর্থাৎ মধ্য পৌষে শীত ছিল হাড় কাঁপানো তুমুল ধুমল। এবারে শীতের কম তীব্রতার কী কারণ?  কলকারখানার ধোঁওয়া আরও বেড়েছে শহরের আশেপাশে? বুঝলাম। কিন্তু, শৈত্য প্রবাহ কই গতবারের মত? এই মধ্য পৌষে তেমন শৈত্য প্রবাহ বয়ে না যাওয়ার কী কারণ? শীত বিশেষজ্ঞরা ভালো বলতে পারবেন। তবু বলি: এসব কি জলবায়ূর পরিবর্তনের আলামত? তাহলে তো সেটা ভালো কথা না। আগামী বছরগুলিতে শীত গিয়ে ঠেকবে মার্চের প্রারম্ভে? চৈত্র মাসে শীত দেখব আর ৫ বছর পর? ২ আমার এক ছোট ভাই সম্প্রতি লন্ডন থেকে এসেছে। আমার জন্য বারাক ওবামার আত্মজীবনীটা ("আমার পিতার স্বপ্ন") এনেছে। ওটা নিয়ে লেপের তলায় যেতে যেতে ভাবলাম: কাল ২৯ ডিসেম্বর;  বাংলাদেশে নবম জাতীয় নির্বাচন অনুষ্ঠিত হতে যাচ্ছে। দেশজুড়ে মানুষ এক তুমুল কল্যাণকর পরিবর্তন আশা করছে। ভাবলাম: সেই আশাবাদী পরিবর্তনকে জলবায়ূর এহেন পরিবর্তন তথা খামখেয়ালিপনা ম্লান করে দেবে না তো? এই ভাবনায় এক ধরনের উদ্বেগ বোধ করি। আমেরিকার প্রেসিডেন্ট তাঁর জীবনের সূচনা নিয়ে কী লিখেছেন-তাতে আর মন বসাতে পারি না!
                            
                    সর্বশেষ এডিট : ২৭ শে সেপ্টেম্বর, ২০০৯  সন্ধ্যা  ৭:০৯                

