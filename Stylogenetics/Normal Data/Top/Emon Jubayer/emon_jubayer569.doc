গল্প: ক্রেইন



                        যাত্রাবাড়ি মোড়ে একটি ২০০ ফুট উঁচু ক্রেইন।ক্রেইনের মাথায় একটি পুরাতন নরকঙ্কাল ...বাতাসে দোল খায় ...ওই ভয়ানক দৃশ্যটি অনেক দূর থেকে দেখা যায় ...২কয়েক বছর আগে  যাত্রাবাড়ি এলাকায় বখাটেদের দৌরাত্ম অসম্ভব রকমের বেড়ে গিয়েছিল। নিয়মিত সভা-সমিতি, মিছিলি-মিটিং -মানববন্ধন করেও ঈভ টিজিং বন্ধ করা যায়নি। বরং দিন দিন  বখাটেদের দৌরাত্ম বেড়েই চলেছিল ; ... কয়েকটি মৃত্যুর ঘটনাও ঘটল। সে সময় বাংলা ব্লগেও  ঈভ টিজিং নিয়ে বিস্তর লেখালেখি হয়। যেমন:  ‘প্রথম আলো’ ব্লগে ব্লগার আব্দুল হান্নান এর লেখা একটি ব্লগ:কেন "ঈভ টিজিং" ? "বখাটেপনা" নয় কেন ?ইদানিং স্কুল/ কলেজগামী মেয়েদের উপর এলাকার (কোন নির্দিষ্ট এলাকায় সীমাবদ্ধ নেই। সমগ্র দেশ জুড়ে একই চিত্র। ) বখাটে কুলাঙ্গারদের দৌড়াত্ব মারাত্বকভাবে বেড়ে গেছে। পত্র-পত্রিকা খুললেই একটা না একটা এধরনের খবর চোখে পড়বেই। মানুষের মাঝে এর বিরুদ্ধে জনমত গড়ে ওঠা শুরু হয়েছে ইতিমধ্যেই। বিভিন্ন জায়গায় সভা-সেমিনার, মিছিল, প্রতিবাদ ইত্যাদি হচ্ছে বিক্ষিপ্ত ভাবে। আমার এলাকা কুড়িগ্রামেও বেশ বড় আকারের মানববন্ধন অনুষ্ঠিত হয়ে গেল। এসব ভাল লক্ষণ। কিন্তু আমার মনোযোগ আকর্ষণ করেছে আন্য বিষয়। তা হল এই জঘন্য কার্য্যটির বেশ সুন্দর এবং শৈল্পিক ( আলংকরিক ও বলতে পারেন) নামকরণ। মিডিয়াতে এই জঘন্য কার্য্যটিকে কী সুন্দর ভাবে নামকরণ করা হয়েছে "ঈভ টিজিং" !! কী সুন্দর সুগার কোটেড নাম !!! জনসাধারনের মাঝে এই জঘন্য কাজটিকে (মেয়েদেরকে উত্ত্যাক্ত করা, লাঞ্চিত করা, পরিধেয় বস্ত্র ধরে টানা-হেঁছড়া করা ইত্যাদি) যদি এমন শ্রুতিমধুর নামে প্রচার করা হয় , তাহলে সাধারনের মনে এর বিরুদ্ধে কি ঘৃণা জন্মাবে আর কি বিরূপ মনোভাব সৃষ্টি হবে, তা আমার বুঝে আসে না। বখাটে কুলাঙ্গারদের এই জঘন্য কাজকে শ্রুতিমধুর ইংরেজীতে কেন প্রকাশ করতে হবে ? কেন "বখাটেপনা" না বলে "ঈভ টিজিং" বলব? কেন ? বাংলায় কি এমন কোন শব্দ নেই, যা শোনার সঙ্গে সঙ্গে ঐ কুলাঙ্গারদের মুখে ছোড়ার জন্য একদলা থুথু উঠে আসে ?মুরুব্বী নামক ব্লগার এর প্রতিক্রিয়ায় লিখলেন:প্রিয় লিখক,সমস্যাটি আজ শুধু মামুলী "সমস্যা" নামের আভিধানিক শব্দটির মাঝে সীমাবদ্ধ নেই।ব্যাধিতে রুপান্তরিত হয়ে গেছে।আমাদের যেমন প্রয়োজন সামাজিক সচেতনতা;পাশাপশি পারিবারিক ভাবে আমাদের ঘরেরই সন্তানদেরইশিখিয়ে দিতে হবে এর ভদ্র সমাধান।বাড়িয়ে দিতে হবে ইগনোর করার সহনশীলতা।ধন্যবাদ এবং শুভেচ্ছা আপনাকে। ব্লগার সজল শর্মা লিখলেন:এলাকা ঠিক থাকলে এ সমস্যা মারাত্মক আকার ধারণ করত না। আমাদের এলাকায় এসব করলে সে যেই হোক না কেন বিচারে দাঁড়াতে হয়। তাও ইউনিয়ন ভিত্তিক বিচার। অথবা গ্রাম্য সালিশ। একবার একজন প্রেমে ব্যর্থ হয়ে স্কুল থেকে যাবার পথে মেয়েকে ছড় মেরেছিল। বিচারে জুতার বাড়ি। মাদ্রাসার এক মেয়েকে রাস্তায় থামিয়ে জোর করে ছবি তুলেছিল একজন। মাদ্রাসার ছাত্ররা মিলে লাঠি নিয়ে বাড়িতে হামলা চালায়। পরে বিচারে নিষ্পত্তি। এরকম বিচার চলে আসলে কোন রেহাই নেই। তা সে চেয়ারম্যানের ছেলেই হোক না কেন। পার পাবে না। ...কিন্তু অনেক এলাকার খবর শুনে আশ্চর্য হতে হয়। শহরের দিকের খবর তো আরও খারাপ। আমি সিলেট শহরের এক আবাসিক এলাকায় কয়েক মাস থেকেছি। সেখানে দেখেছি এলাকার সবাই খুব সচেতন। কেউ বখাটেপনা করে পার পাবে না। এভাবে সব এলাকায় নিজেদের মধ্যে সচেতনতা ও বিচার ব্যবস্থা থাকলে কেউ কিছু করার সাহস পেত না।যা হোক। ঢাকায় বিশেষ করে যাত্রাবাড়িতে  ঈভ টিজিংয়ের বিরুদ্ধে সাধারন মানববন্ধন (বিরোধীদলের ইন্ধনে) ক্রমশ সরকারবিরোধী আন্দোলনে রূপ নেয়; অবস্থা বেগতিক দেখে স্বরাষ্ট্র মন্ত্রণালয়ে সরকারের এক উচ্চপর্যায়ের বৈঠকে বসে। এবং বৈঠকে একটি চরম সিদ্ধান্ত গ্রহন করার কথা ভাবা হয়।  বখাটেদের সোপার্দ করা  হবে দ্রুত বিচার আইনে-তবে অন্তত একটি রায় কার্যকর করা হবে প্রকাশ্যে ...রাশিয়ার ইউক্রেন থেকে একটি পুরাতন ক্রেইন ক্রয় করার সিদ্ধান্ত গ্রহন করা হয় । এবং বৈঠকের ছয় মাসের মাথায় চট্টগ্রাম বন্দর থেকে সেটিকে খালাস করে এনে বসানো হয় যাত্রাবাড়ির মোড়ে। সে সময় কৌতূহলী লোকেরা নাকি জড়ো হয়েছিল সদ্য স্থাপিত ক্রেইনটির আশেপাশে। তারা বলাবলি করছিল: সরকার বিদুৎ দিতে পারে না, পানি দিতে পারে না, গ্যাসের দাম আবার বাড়াইছে ...এখন আবার কী তামাশা শুরু করছে। যা হোক।  ডিবি পুলিশ  ওত পেতে থেকে যাত্রাবাড়ি এলাকার একটি পেট্রোল পাম্প থেকে  একজন বখাটেকে গ্রেফতার করে। বখাটের নাম সোহাগ। সে স্কুলে আসা-যাওয়ার পথে  ক্লাস এইটের ছাত্রী রুমাকে ‘টিজ’ করত। অপমানিত রুমা গলায় ওড়না পেঁচিয়ে আত্মহননের পথ বেছে নিতে বাধ্য হয়েছিল ...   উচ্চ আদালত অপরাধ তদন্ত করে ও সাক্ষী-সবুদ যাচাইবাছাই করে মৃত্যুদন্ডের নির্দেশ দেয়।  ক্রেইনের মাথায় সোহাগকে ঝুলিয়ে  প্রকাশ্যে ফাঁসী দেওয়া হয়।ঢাকা শহরের লক্ষাধিক দর্শক ফাঁসী কার্যকরের দৃশ্যটি অবলোকন করেছিল।  একদল গনতন্ত্রপন্থী প্রকাশ্যে ফাঁসীর বিরোধীতা করে রাস্তা আটকিয়ে শ্লোগান দিয়েছিল, পিকেটিং করেছিল। পুলিশকে সেদিন পিকেটারদের ওপর নির্মম আচরন করেছিল। বিদেশি দূতাবাসগুলো পুলিশি নির্যাতনের বিষয়ে উদ্বেগ প্রকাশ করেছিল।   এই ব্যতিক্রমী ঘটনাটি দেশজুড়ে  জন্ম দিয়েছিল প্রবল বির্তকের । বেসরকারি টিভির টক শোতে বিজ্ঞ বক্তারা বলছিলেন: বাংলাদেশ কে সচেতন ভাবেই ‘ইরানীকরণের’ দিকে ঠেলে দেওয়া হচ্ছে।  ঈভ টিজিং পৃথিবীর সব দেশেই রয়েছে। তাই বলে এমন নির্মম পন্থা বেছে নেওয়া কি ঠিক হল! ইত্যাদি ... ইত্যাদি ...দেশজুড়ে প্রবল বির্তকের ফলে তৎকালীন স্বরাষ্ট্রমন্ত্রী পদত্যাগ করতে বাধ্য হয়েছিলেন। তবে  বাস্তবে দেখা গেল সরকারের উচ্চপর্যায়ের সিদ্ধান্তটি কার্যকরী হয়েছিল; যাত্রাবাড়ী এলাকায় বখাটেদের অপতৎপরতা একেবারে শূন্যের কোঠায় নেমে আসে।৩ক্লাস টেনের ছাত্রী রুখসানা। সকালবেলা ও স্কুলে যায়। স্কুলে যাওয়ার পথে  একবার মনের অজান্তে ক্রেনের মাথায়  বাতাসে দোল খাওয়া সেই পুরাতন নরকঙ্কালের দিকে চোখ যায় ।পনেরো বছরের মেয়েটি শিউরে ওঠে।তবে  শিউরে উঠলেও নিরাপদ বোধ করে ও ...... বখাটে সোহাগের কারণে মৃত রুমাকে চিনত  রুখসানা।  গোলাপবাগেই পাশাপাশি বাড়িতে থাকত রুমা আপারা।  (সোহাগরা থাকত ডেমরা থানার দক্ষিণে ওয়াপদা কলোনি ...) স্কুলে যেতে যেতে সেসব কথাও মনে পড়ে রুখসানার । রুখসানা ও রুমা আক্তার একই স্কুলে পড়ত  । তারা দুজনই গোলাপবাগের ‘ফুলকি সাংস্কৃতিক কেন্দ্রের’ সদস্য ছিল। স্কুল কি  পাড়ার কোনও অনুষ্ঠানে  একসঙ্গে ‘শাপলা-শালুক ঝিলের জলে’ গাইত, নাচত। রুমা আপা কম কথা বলত, তবে চঞ্চল ছিল। ধরপুরের বর্ষীয়ান ওস্তাদ জালাল স্যারের কাছে নজরুল গীতি শিখত রুমা আপা।   চমৎকার গানের গলা ছিল রুমা আপার। বিশেষ করে -‘রিমঝিম রিম রিমঝিম/ ঘন দেওয়া বরষে ...’ এই গানটি চমৎকার গাইত রুমা আপা। গানের সঙ্গে রুখসানা নাচতে চেষ্টা করত। জালাল স্যার গানের ক্লাস নিতেন ধলপুরে। যায়গাটা সায়দাবাদের কাছে। নিচতলায় রড/সিমেন্টের দোকান। দোতলায় একটা বড় ঘরে ক্লাস নিতেন জালাল স্যার। পাশের ঘরে একটা লোকনাট্য দলেরও মহড়া হত। রুখসানা তখন ক্লাস সেভেনে পড়ে ।  ওই  লোকনাট্য দলের সোহরাব ভাইকে মনে মনে পছন্দ করত রুমা আপা। তবে রুমা আপা কখনও স্বীকার করেনি। লোকনাট্য দলের সোহরাব ভাইয়ের সঙ্গে জালাল স্যারের বন্ধুর মতো সম্পর্ক। জালাল স্যারের ছাত্রছাত্রীদের  আইসক্রিম খাওয়াত সোহরাব ভাই । কেবল রুমা আপা আইসক্রীম খেত না ... তুমি আইসক্রিম খাও না কেন রুমা আপা?তাহলে গলার বারোটা বাজবে যে।শাহানা আপা যে খায়?শাহানা তো আর শিল্পী হতে চায় না। ওর বিয়ে হলেই  হারমোনিয়াম বেচে দিবে। সেদিন কথাটার মানে ঠিক ধরতে পারেনি রুখসানা। রুমার মৃত্যুর সংবাদে জালাল স্যার অবোধ শিশুর মতন কেঁদেছিলেন ...বহুদিন গানের ক্লাস বন্ধ রেখেছিলেন। জালাল স্যারের বাড়ি রংপুর, বিয়ে-থা করেননি; ছোট ছোট শিশু-কিশোরদের নজরুলের গান শেখানোই জীবনের ব্রত ছিল ...রুমার মৃত্যুর পর  জালাল স্যার কে আর ধলপুরে দেখা যায়নি। মঙ্গল আর বৃহস্পতিবার জালাল স্যার ক্লাস করাতেন। রুমা আপার সঙ্গে রুখসানা সন্ধ্যার আগে আগে রিকশা করে ধরপুর থেকে গোলাপবাগের বাসায় ফিরত। একবার খুব বৃষ্টি নামল। জুন মাস। রুমা আপা বলল, চল ভিজি।কও কি! ভিজবা? রুখসানা অবাক।হ্যাঁ। খালুজান বকলে? বকলে বলব রিকশা পাই নাই। বলে রুমা আপার কি হি হি করে হাসি।  সেই বৃষ্টি ভেজা সন্ধ্যায় ধলপুর থেকে  রুমা আপার সঙ্গে হেঁটে হেঁটে গোলাপবাগের বাসায় ফিরেছিল রুখসানা। মাঝখানে একটা পেট্রোল পাম্পের পাশে রেস্টুরেন্ট । আলুর চপ ভাজছিল। চল, চপ খাই। বলে  রুখসানা কে হাত ধরে টেনে রেস্টুরেন্ট ভিতরে নিয়ে গিয়েছিল রুমা আপা। দুজনেরই সালোয়ার কামিজ ভিজে গেছে। মেয়ে বলে রেস্টুরেন্টের লোকেরা কিছু বলে নাই। রেস্টুরেন্টের মালিক এক দাড়িঅলা হাজী ছাব ... তিনি অবশ্য বকা দিছিলেন ...ওই রেস্টুরেন্টেই সোহাগ প্রথম ভিজে কাপড়ে দেখে রুমা আপাকে।রুখসানা জানে ...লোকনাট্য দলের সোহরাব ভাইও সেই সন্ধ্যায় ওই রেস্টুরেন্ট ভিতরে বসে ছিলেন ...সিগারেট টানছিলেন। রুখসানা ভারি অবাক হয়ে গিয়েছিল...সোহরাব ভাইয়ের সঙ্গে অবশ্য কথা হয়নি। ঘটনাটি সম্ভবত কাকতালীয়। তবে রেস্টুরেন্ট বেরিয়ে রুখসানা রুমা আপাকে চার্জ করে: সোহরাব ভাই জানল কেমনে আমরা এখন এইখানে আসব?আমি কি জানি। বলে রুমা আপা মুখ টিপে হাসে। আমি খালুজানকে বলে দিব।বল।সত্যি বলে দিব।মার খাবি ছেড়ি। বলে রুমা আপা হাসতে হাসতে সেই বৃষ্টি ভেজা সন্ধ্যায় ভেঙে টুকরো টুকরো হয়ে যাচ্ছিল গোলাপবাগের বাতি জ্বলে ওঠা রাস্তায় ...  আজও স্কুলে যাওয়ার পথে  একবার মনের অজান্তে ক্রেনের মাথায়  বাতাসে দোল খাওয়া সেই পুরাতন নরকঙ্কালের দিকে চোখ যায় রুখসানার ।পনেরো বছরের মেয়েটি ক্রোধ টের পায় ওর গভীর ভিতরে।রুমার মৃত্যুর পর  সোহরাব ভাইকে আর ধলপুরে দেখা যায়নি ... 

