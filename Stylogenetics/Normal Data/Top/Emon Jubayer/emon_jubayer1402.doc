আউলচাঁদ


 
  প্রচলিত লোককাহিনী অনুযায়ী পশ্চিমবঙ্গের চব্বিশ পরগনা জেলার উলা গ্রামের পান ক্ষেতে একটি নবজাতক শিশু পাওয়া গিয়েছিল। সময়টা ১৬৯৪ খ্রিস্টাব্দ। তো ওই পান  ক্ষেতের মালিক ছিলেন মহাদেব বারুই নামে এক সম্পন্ন কৃষক। বারুই দম্পতি ছিল নিঃসন্তান। সুতরাং শিশুটি কে তিনি কোলে তুলে বাড়ি নিয়ে এলেন। স্বামীর কোলে ফুটফুটে একটি শিশু দেখে মহাদেবের স্ত্রীর খুশি দেখে কে। ভগবান শিশুটিকে পানক্ষেতে রেখে গেছেন। ভগবান ছাড়া আর কে।মহাদেবের বউ শিশুটির নাম রাখলেন পূর্নচন্দ্র। হয়তো পরিত্যক্ত শিশুটির মুখটি ছিল পূর্ণচন্দ্রের ন্যায় টলটলে।পরবর্তীতে, হরিহর ঠাকুরের কাছে সংস্কৃত ভাষা অধ্যায়ন করেছিল বালক পূর্ণচন্দ্র।সংসার কী কারণে টানল না। তরুন বয়েসে পূর্ণচন্দ্র গৃহত্যাগ করল। ফকির বেশে ঘুরে বেড়াল এখানে সেখানে। গয়া হরিদ্বার বৃন্দাবন নীলাচল। এক মুসলিম সুফির সঙ্গে মিশে বুঝল জাতপাত মিছে। সবই আল্লার সৃস্টি।এ সময় লোকে তাঁকে দেখে বলল আউলচাঁদ  । কেন? কে জানে।দীর্ঘকাল তীর্থ ভ্রমন সেরে কাঁচড়াপাড়ার নিকটবর্তী ঘোষপাড়ায় রামশরণ পালের বাড়িতে থিতু হলেন আউলচাঁদ। ক্রমে ক্রমে তাঁর ব্যাক্তিত্বের মহিমা ছড়াল।লোকে তাঁর কাছে আসতে লাগল। জীবন ও জগতের ব্যাখ্যা শোনার জন্য।আউলচাঁদ কি কারণে ঈশ্বরকে বলতেন কর্তা। তাঁর সাধনার প্রধান মাধ্যম ছিল গান। তিনি তাঁর অনুসারীদের বলতেন ঈশ্বর বা খোদাজ্ঞানে কর্তার উপাসনা করতে।তৎকালীন লোকেরা এ কারণে এদের বলত- কর্তাভজা।আউলচাঁদের শিষ্যরা তাঁকে চৈতন্যদেবের অবতার মনে করত।আউলচাঁদ লোভ মোহ কাম ক্রোধকে নৈতিক পাপ বলে মনে করতেন। সৎপথে থেকে ও মিথ্যাকথা পরিহার করে নৈতিকভাবে ধর্মকর্ম করবে।লোকে কেঁদে বলত, আহা। কী শুনলাম! দীক্ষা দিন প্রভূ।প্রথমে রামশরণসহ বাইশ জন শিষ্যকে দীক্ষা দিলেন আউলচাঁদ। এ ভাবেই কর্তাভজা সম্প্রদায়ের সূত্রপাত। একদিন শিষ্যদের ডেকে আউলচাঁদ বললেন, দেখ। এরা আমায় আশ্রয় দিয়েছে। রামশরণ আর তার বউ। তোমরা রামশরণকে  “কর্তাবাবা” বলো। ওর বউ সরস্বতী দেবী কে বলো “কর্তামা”। কেমন?আচ্ছা। তাই হবে। শিষ্যরা সমস্বরে বলল।কালক্রমে সম্প্রদায়টি কলকাতা চব্বিশ পরগনা সুন্দরবন ও সিলেট অঞ্চলে জনপ্রিয় হয়ে ওঠে। তার কারণ আছে।কর্তাভজা সম্প্রদায়টি ধর্ম বা নর-নারীর পার্থক্য স্বীকার করত না। মানবতাবাদী বহু উপকরণ ছিল সম্প্রদায়টিতে। কাজেই কর্তাভজা সম্প্রদায়ে হিন্দু-মুসলিম উভয় স্রোত এসে মিশেছিল। তবে সদ্গোপ কলু মুচি ও বৈষ্ণব শ্রেণির সংখ্যাই ছিল বেশি। ১৭৭০ সালে আউলচাঁদ দেহরক্ষা করেন। আউলচাঁদের মৃত্যুর পর রামশরণ পালের স্ত্রী সরস্বতী দেবীই সম্প্রদায়টির নেতৃত্ব দিয়েছিলেন। উৎস: বাংলাপিডিয়া।

                    সর্বশেষ এডিট : ২৭ শে সেপ্টেম্বর, ২০০৯  সকাল ৯:৫১                

