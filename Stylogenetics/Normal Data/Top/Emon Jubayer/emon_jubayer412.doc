এবারের বইমেলায় শিরদাঁড়া প্রকাশনের চারটি বই

 বইমেলায় লিটল ম্যাগাজিন চত্তরটি যেন এক অদৃশ্যলোক, খালি চোখে দেখা যায় না, ভিড়ের মধ্যেও অনেকেরই যেন চোখে পড়েনা; এমন কী প্রিন্ট কি ইলেকট্রনিক মিডিয়াও সচরাচর চত্তরটি এড়িয়ে যায়। তবে অনেকেই হয়তো জানেন যে-ওই চত্ত্বরটিই একনিষ্ট বাঙালি পড়ুয়ার জ্ঞানতীর্থ ।  ওখানেই খানিকটা নীরবে হাতে হাতে ফেরে নিভৃতচারী বিকল্পধারার লেখকের প্রকাশিত শব্দসম্ভার। চটি মলাটের ভিতর সদ্যজাত টাটকা বাংলা সাহিত্য; যে লেখার বিষয়বস্তু নিয়ে বছরভর যুক্তি তক্কে মশগুল হয়ে থাকে বাংলাদেশ, ত্রিপুরা ও পশ্চিমবঙ্গের মেধাবী গ্রন্থকীটগন। এ কারণেই গত ষাট বছরে ছোট কাগজ হয়ে উঠেছে এক অনিবার্য প্ল্যাটফর্ম। যে প্ল্যাটফর্মে  প্রতিষ্ঠানবিরোধী শক্তিমান লেখকের লেখা  যেমন ছাপা হয়, তেমনি ছোট কাগজ লেখকও তৈরি করে। এবং এটিই বোধহয় ছোট কাগজের মূল বৈশিষ্ট্য। যা হোক। যারা ছোট কাগজের খোঁজখবর রাখেন তারা জানেন যে- লিটল ম্যাগাজিন জগতে শিরদাঁড়া প্রকাশন এরই মধ্যে নিজস্ব একটি জ্যোতি ছড়াতে সক্ষম হয়েছে । এবং ক্ষুদ্র এই প্রকাশন প্রতিষ্ঠানটি বাঙালি পড়ুয়াদের তাদের প্রতি আগ্রহী করে তুলতে সক্ষম  হয়েছে।  "শিরদাঁড়া" নামেও ফি-বছর ছোট কাগজও বেরয় একটা। এবারে (২০১১) তার নবম সংখ্যা বের করল শিরদাঁড়া প্রকাশন। এ বছর বইমেলায়  শিরদাঁড়া প্রকাশনের সব মিলিয়ে  চারটি গ্রন্থ বেরিয়েছে। (১) শিরদাঁড়া (নবম সংখ্যা); (২) কবি আহমেদ নকীব- এর কাব্যগ্রন্থ শব্দ দ্বন্ধ ভেদ; (৩) সেলিম মোরশেদ- এর নাটক: 'মানুষ উত্তম'; এবং (৪) কবি সুহৃদ শহীদুল্লার অনুবাদ গ্রন্থ রিলকের তরুণ কবির প্রতি চিঠি। আর এ খবর জানাতেই এই পোস্ট।

