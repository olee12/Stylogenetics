গল্প: এখন একটি হৃদয় ...



                        টেলিযোগাযোগ আইন লঙ্ঘনের অভিযোগে বেসরকারি টেলিভিশন চ্যানেল ‘চ্যানেল ওয়ানের’ সম্প্রচার বন্ধ করে দেয়া হয়েছে ...সংবাদপাঠকের কথাটা কানে যেতেই সাবরিনার মাথা টলে ওঠে। ঘরটায় টিউবলাইট জ্বলে ছিল, কিছুক্ষণের জন্য সব অন্ধকার হয়ে যায়, মাথা কিছুটা স্বাভাবিক হতেই মায়ের দিকে তাকাল, মায়ের চোখ তখনও টিভির পর্দায়, মাকেও কিছুটা হতবিহবল দেখালো।সেলফোনটা সোফার ওপর পড়েছিল, ওটা তুলে উঠে দাঁড়াল সাবরিনা, মাথা তখনও টলছে। ড্রইংরুম থেকে দ্রুত এলোমেলো পায়ে ঘরের দিকে যেতে থাকে । অনেকটা অবচেতন মনেই সেলফোনটার  বাঁ পাশে সবুজ বাটনে প্রেস করে, তখন থেকে জুয়েলের ফোন বিজি, ও এখন কোথায়? ও আল্লাহ ...ও এখন কোথায়? ভীষণ কান্না পাচ্ছে, কেঁপে কেঁপে উঠছে শরীর ...  অনেকক্ষন হল সন্ধ্যা হয়েছে,  ঘরে অন্ধকার, আলো জ্বালালো না, থাক, বুক ভীষণ কাঁপছে, আবছা অন্ধকারে টলতে টলতে বিছানার কাছে পৌঁছল, বসল বিছানার কিনারে, পা দুটো অবশ অবশ লাগছে, শক্তিহীন, হাত কাঁপছে, কাৎ হয়ে বিছানায় শুয়ে  পড়ে ...  সেলফোনটা হাত থেকে খসে পড়ে যায় ... মনে হচ্ছে ... মনে হচ্ছে ... গোটা বাড়িটা দুলে দুলে উঠছে,  দুলে দুলে উঠছে,  ভয়ানক কেঁপে ওঠছে খাট ... সাবরিনা টের পায় ওর ওপর একে একে ভেঙে পড়ছে ফ্যান, সিলিং ...বড় বড় সিমেন্টের চাঁই ...ও অবশ বোধ করে ... গলায় কাছটা শুকিয়ে গেছে ...গলার কাছে ঘাম জমেছে ...দরজার কাছে শব্দ হল। মা ঘরে ঢুকেছে? সাবরিনা টের পায়, মা মাথার কাছে এসে বসল, চুলে মায়ের হাতের স্পর্শ ...ফুলে ফুলে কাঁদছে সাবরিনা। অনেক ক্ষণ পর কান্না থামল। মা তখন ধীর নিস্তেজ কন্ঠে বলল, কত কষ্টে তোর বাবাকে রাজী করালাম। এখন?সাবরিনা কেঁপে ওঠে। চোখের অন্ধকারের ভিতরে বাবার ভরাট গোল মুখটা ভেসে ওঠে। সহজ-সরল সাদাসিদে একটা মানুষ, মেয়ে বলতে অন্ধ ... এই মানুষটিকেই কিনা ক’দিন আগে ভয়ানক কষ্ট দিল সাবরিনা ...সাবরিনার বাবা আবদুস সোবহান চার্টাড অ্যাকাউটেন্ট, এই সূত্রে অনেক শিল্পপতিকেই চেনেন। এস. জি.এন গ্রুপের চেয়ারম্যান মোখলেসুর রহমানের  ছেলে শামীম শহীদ-এর সঙ্গে সাবরিনার  বিয়ে ঠিক করেছিলেন আবদুস সোবহান । সাবরিনাই সে বিয়েতে প্রবল আপত্তি করেছিল- তার প্রথম কারণ, জুয়েল (জুয়েল তখন বছর দুয়েক বেকার থেকে মাত্র চ্যানেল ওয়ানে জয়েন করেছে)। দ্বিতীয় কারণ, এস. জি.এন গ্রুপের চেয়ারম্যান মোখলেসুর রহমানের  ছেলে শামীম শহীদ। ফরসা মতন হ্যান্ডসাম তরুণটি মিডিয়ায় একেবারেই অপরিচিত মুখ নয়, সাবরিনা ওর ক্লাসমেটদের কাছ থেকে আগেই জেনেছে  শামীম শহীদের চরিত্র বলে কিছু নেই  ... স্বীকার করতেই হয় এসব বিষয়ে এ  যুগের বাবাদের  জানাশোনার পরিধির চেয়ে প্রাইভেট বিশ্ববিদ্যালয়ে পড়া একটি মেয়ের জানাশোনার পরিধি অনেক অনেক বেশি ...বাবার ধারণা শামীম শহীদ পাত্র হিসেবে অত্যন্ত সৎ ও নামাজী, কারণ, এস. জি.এন গ্রুপের চেয়ারম্যান মোখলেসুর রহমানের মুখে দাড়ি আছে, এবং ভদ্রলোক কোট-প্যান্ট পরলেও মাথায় টুপিও পরেন । বাবা কি জানে-  শামীম শহীদের ধানমন্ডিতে ম্যাসেজ পার্লার আছে, রি-কন্ডিশন গাড়ীর ব্যাবসার আড়ালে ইয়াবার ব্যাবসা করে, বিগত তত্ত্বাবধায়ক সরকারের আমলে সরকারি এক আমলার স্ত্রীর সঙ্গে পরকীয়ায় জড়িয়ে পড়েছিল, যে জন্য একজন নাকি খুনও হয়েছিল, বিস্তর টাকাপয়সা খরচ করে কেস ডিসমিস করেছে, বছর তিনেক ধরে টিভির সিরিয়াল নাটকের প্রোডিউসার হয়েছে, মগবাজারের দিলু রোডে ফটোগ্রাফির স্টুডিও আছে, শুটিংয়ের নামে সুন্দরী উঠতি মডেলদের নিয়ে কাঠমুন্ডু যায়, পোখরা যায়...কখনও মালয়েশিয়ার পেনাং যায়  ...এই ধরনের লোকদের একটা বিয়ে করতে হয়, তাই করে ... মা-মেয়ে মিলে অনেক যুদ্ধ করে সেই বিয়ে আটকালো এবং জুয়েলকে মেনে নিতে রাজী করাল। এখন? তখন থেকে জুয়েলের ফোন বিজি, ও এখন কোথায়? ও আল্লাহ ...ও এখন কোথায়? ভীষণ কান্না পাচ্ছে, কেঁপে কেঁপে উঠছে শরীর ...মা আক্ষেপের সুরে বলল, সরকার চ্যানেলটা বন্ধ করে দিল, কী দরকার ছিল। ওদের যদি দোষ থাকেই তো  অধিগ্রহন করে পরিচালক  দিয়ে চ্যানেল চালাতে পারত, এত লোকের চাকরি ...ক’টা টাকাই বা পায়, জিনিসপত্রের যা দাম, তাতে সংসার চালানোই তো দিনদিন কঠিন হয়ে পড়েছে। বলে মা চুপ করে থাকে।অন্ধকারে সাবরিনা টের পায়, মা উঠে চলে যায় ... রান্নাঘরে ...কিংবা মেয়ের কান্না সহ্য করতে পারছে না, মা-মেয়ের বাইশ বছরের বন্ধুত্ব ... একে অন্যের কান্না সহ্য করে কি করে? বাবার একবার স্ট্রোক হয়ে গেছে, শামীম শহীদকে বিয়ে করবে না জানিয়ে দেওয়ার পরপরই ... কাজেই চিরদিনের জন্য যে জুয়েলের কাছে  পালিয়ে যাবে সে উপায়ও নেই ...বাবাকে হত্যা করতে পারবে না ...কিছুতেই না ... নিজের সব স্বাদ-আহলাদ এখন বিসর্জন দিতে হবে  এক শয়তানের রোমশ পায়ের কাছে ... নিজেকে এখন সমর্পন করতে হবে ...এখন সমর্পনেই সুখ ... সমর্পনেই  শান্তি ... গোটা বাড়িটা আবার দুলে ওঠে,  ভয়ানক কেঁপে ওঠে খাট ... সাবরিনা টের পায় ওর ওপর একে একে ভেঙে পড়ছে ফ্যান, সিলিং ...বড় বড় সিমেন্টের চাঁই ... ও অবশ বোধ করে। সাবরিনা এখন ওর নিজের ঘরে এক প্রলঙ্করী অন্ধকারে একা: টের পায়,  শ্বাস নিতে কষ্ট হচ্ছে । সেই সঙ্গে ক’টা প্রশ্ন ওর মাথায় ঘুরছে। টেলিযোগাযোগ আইনের লঙ্ঘন-এই কথার মানে কি? ও সমাজ, ও সভ্যতা টেলিযোগাযোগ আইনের লঙ্ঘন-এই কথার মানে কি? মাননীয় রাষ্ট্রপতি, মাননীয়  প্রধানমন্ত্রী, মাননীয় স্পিকার, মাননীয় সংসদ সদস্যগন-টেলিযোগাযোগ আইনের লঙ্ঘন- এই কথার মানে কি ... মানে কি? টেলিযোগাযোগ আইনের লঙ্ঘন মানে কি অনেক ক’টা হৃদয়ের নীরব রক্তক্ষরণ নয়? মাননীয়  প্রধানমন্ত্রী, আইন কি মানুষের হৃদয়ে শান্তির প্রলেপ বুলিয়ে দেওয়ার জন্য নয় কি? তা হলে? তাহলে আইন এ ভাবে কিছু মানুষের হৃদয় দগ্ধ করে কেন ... দগ্ধ করে কেন ... দগ্ধ করে কেন ... দগ্ধ করে কেন ... দগ্ধ করে কেন ... দগ্ধ করে কেন ... দগ্ধ করে কেন ... দগ্ধ করে কেন ... দগ্ধ করে কেন ... দগ্ধ করে কেন ... দগ্ধ করে কেন ... দগ্ধ করে কেন ... দগ্ধ করে কেন ... দগ্ধ করে কেন ... দগ্ধ করে কেন ... দগ্ধ করে কেন ... দগ্ধ করে কেন ... দগ্ধ করে কেন ...অন্ধকারে কে যেন ফিসফিস করে ওঠে- এখন একটি হৃদয়নিস্পাপ ভালোবাসাকে দু-পায়ে মাড়িয়ে শামীম শহীদের কলঙ্কিত রোমশ মুঠোয় চলে যাবে ... অতঃপর এই অন্ধকারের এই ক্ষণে সহসা বেজে ওঠে কোরাস-গান : অচিরেই একটি হৃদয়নিস্পাপ ভালোবাসাকে অগ্রাহ্য করেএকটি লম্পট পুরুষের লালসার শিকার হবে। একটু পর সেলফোনটা বাজল।জুয়েল!সেলফোনটা যে তুলে  হাতের মুঠোয় নেবে, টের পেল সে শক্তিও এখন আর মেয়েটির নেই ...  

                    সর্বশেষ এডিট : ২৯ শে এপ্রিল, ২০১০  বিকাল ৫:৪৫                

