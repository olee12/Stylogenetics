গল্প: মা



                        অস্টমীর রাতের ঢাকা। শহরের পূজামন্ডপগুলিতে  ঝকঝকে উজ্জ্বল আলো। মন্ডপের ভিতরে-বাইরে  ঝলমলে আলোর ভিতরে পূজারীদের ব্যাপক ভিড়,  ঢাকের শব্দ, গুঞ্জন, ঘন্টার ধ্বনি, উলুধ্বনি, শঙ্খধ্বনি,  স্ত্রোস্তপাঠ। একটি মন্ডপের ভিতরের মঞ্চের ওপর দাঁড়িয়ে চন্দনা মজুমদার গাইছেন: ‘যাও পাখি বল তারে’ ...  মঞ্চের সামনে কিশোরদের ফিলমি ধরনের উদ্দাম নাচ-অদূরে দাঁড়িয়ে থাকা কিশোরীরা হাসিমুখে দেখছে -আজ তারাও হাসিখুশি । ... এবং মন্ডপের মঞ্চের ওপর দূর্গা মাকেও সহাস্য ও খুশিই মনে হয়। অপরুপ  সৌন্দর্যে সেজে আছেন তিনি। দূর্গা মায়ের মূর্তির সামনে সদাব্যস্ত পুরোহিত আর  প্রার্থনারত নতজানু ভক্তপূজারীদের দেখা যায় । বছরে একবারই আসেন মা- শরৎকালে। মা এবার গজে চড়ে এসেছেন। সে জন্যই কি দেশের মাটি সেদিন কেঁপে উঠেছিল?  সে যাইই হোক।  সব মিলিয়ে এবারের  পূজো জমে উঠেছে খুব । মায়ের ভক্তপূজারীরা ছাড়াও শহরের প্রতিটি মন্ডপে পূজা দেখতে অন্যান্য ধর্মের অনুসারীরাও এসেছে; এসেছে  বিদেশিরাও। তারা সবাই কূমারী পূজার ইতিহাস অবহিত হয়ে কিঞ্চিত বিস্মিতও বটে। প্রাচীন বৈদিকযুগে কন্যাসন্তানকে সৌভাগ্যের প্রতীক মনে করা হত, পরে অর্থনৈতিক দুর্যোগ ঘনিয়ে এলে কন্যাসন্তানকে অবহেলা করা শুরু হয়; কন্যাসন্তানের প্রতি নিষ্ঠুর আচরণ করা হয়-এতে বৈদিক ধর্মগুরুরা ভারি চিন্তিত হয়ে পড়েন; কন্যাসন্তানের হারানো মর্যাদা প্রতিষ্ঠা করতেই  বৈদিক ধর্মগুরুরা বৈদিকসমাজে কুমারীপূজার প্রচলন করেন ...নারীর এই গৌরবময় ইতিহাস জেনেশুনে  সবাই সন্তুষ্ট। হ্যাঁ।  সব মিলিয়ে এবারের  পূজো জমে উঠেছে খুব । এবং সরকারি প্রশাসনও শান্তিশৃঙ্খলা রক্ষায় খুব হুঁশিয়ার। সপ্তমীর দিন শহরের একটি অভিজাত পূজামন্ডপে  আর্জেস গ্রেনেড সদৃশ কী এক বস্তু পাওয়া গেছে। তার পরপরই পূজারীদের মধ্যে  গভীর আতঙ্ক ছড়িয়ে পড়েছে ।  রাজধানীর বাইরের কোনও একটি জেলার পূজামন্ডপেও নাকি অনুরুপ আশঙ্কাজনক ঘটনা ঘটেছে।  এসব কারণেই স্বরাষ্ট্রমন্ত্রণালয় নড়েচড়ে বসেছে।  স্বরাষ্ট্রমন্ত্রণালয়ের কঠোর নির্দেশে সপ্তমীর রাত থেকেই শহরজুড়ে পুলিশ ও র‌্যাবের যৌথ টহল জোরদার করা হয়েছে। শহরের এখান-ওখান থেকে চোর-ছ্যাচ্ছোর, মাস্তান, ছিনতাইকারী, চাঁদাবাজ ও নেশারুদের ধরে ধরে তারা ভ্যানে তুলছে-তারপর চালান করে দিচ্ছে জেলহাজতে। পুলিশের ইনফর্মারের  কাছে নাকি পাকা খবর আছে: শহরের আবাসিক হোটেলগুলি নাকি ইদানিং সন্ত্রাসীদের গোপন আস্তানা হয়ে উঠেছে।  সুতরাং, শহরের আবাসিক হোটেলগুলিতে পুলিশ ও র‌্যাব একসঙ্গে রেইড দিল ।  জোসনা । রেইড চলাকালীন  খদ্দেরসহ ধরা পড়ল। রাত দশটার পর  তেইশ বছর বয়েসি কালো রঙের ছিপছিপে ওই মেয়েটি কাকরাইলের কাছে একটি আবাসিক হোটেলে চলে এসেছিল।  এমনিতেই  সপ্তাহে তিন/চারবার ওকে আসতে হয় হোটেল  ড্রিম লাইটে। তবে আজ টাকার খুব দরকার ছিল- দু-মাসের বাড়ি ভাড় বাকি। তা ছাড়া, জোছনার আট বছরের মেয়েটারও খুব জ্বর।    এখন মুখ ঢেকে হোটেলের সিঁড়ি বেয়ে নিচে নামতে নামতে জোছনা তার বুকের ভিতরে ভীষণ তোলাপাড় টের পায়। কবে ছাড়া পাবে কে জানে। খালি মেয়েটার মুখটা ভাসছে। সারা শরীর ভীষন কাঁপছে তার ... শরীর ঘেমেও গেছে। বাঁ হাতের কবজির কাছে ভিজে আছে ...  জ্বলে যাচ্ছে...তখন একজন এস আই জোরে ঠেলা দিয়েছিল দরজার কাছে -না দিলেও পারত ...  কবজির কাছে ছিলে গেছে ...রক্ত পড়ছে কিনা বোঝা যাচ্ছে না। কেমন অবশ বোধ করছে তেইশ বছর বয়েসি কালো রঙের ছিপছিপে মেয়েটি।পুলিশের ভ্যানটা চলছে। রাতের শহরের রাস্তা প্রায় ফাঁকা। পুলিশভ্যানে অন্যান্য মেয়ে আর খদ্দেরদের পাশে চাপাচাপি করে বসে আছে জোছনা। বাড়ির কথা ভাবছে। রামপুরার দিকে থাকে জোছনা। আগামী কালের মধ্যে বাড়িভাড়া পরিশোধ না-করলে বাড়িওলা জোর করে তাড়িয়ে দেবে বলেছে। কাল তো ফিরতে পারব না। ... জ্বরের ঘোরে পড়ে থাকা একটি আট বছরের মেয়েকে  কি লোকটা তাড়িয়ে দেবে?জোছনা অবশ বোধ করে ...একটি পূজা মন্ডপের পাশ দিয়ে যাওয়ার সময় ভিতরের গানবাজনা ও হুল্লোড় কানে এল জোসনার-যেখানে একটি মঞ্চের ওপর অপরুপ হয়ে সেজে রয়েছেন দেবী দূর্গা । জোছনা   হয়তো জানে না-আজ কুমারী পূজা। অন্য কোনও সময়ে হয়তো জোছনাও  কুমারী পূজার ইতিহাস নিয়ে কৌতূহলী হয়ে উঠত  -কিন্তু, এখন ...এই মুহূর্তে কেবলই একা ঘরে  জ্বরে আচ্ছন্ন হয়ে পড়ে থাকা মেয়েটির কথাই মনে পড়ছে তার ।মা বলেই হয়তো! 

