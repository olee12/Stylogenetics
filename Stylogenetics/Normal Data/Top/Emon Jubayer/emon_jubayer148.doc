হুমায়ুন আজাদ- এর লাল নীল দীপাবলী



                        এখন তো বাংলাদেশের তরুণপ্রজন্মের মাঝে বাংলার ইতিহাস ও সংস্কৃতি নিয়ে দারুণ এক বিস্ময় ও কৌতূহল সৃষ্টি হয়েছে। সবাই  বাংলাদেশের বিরল এবং মহামূল্যবান অতীত সম্বন্ধে জানতে চায়, এ নিয়ে তার কৌতূহলের যেন শেষ নেই। হুমায়ুন আজাদ- এর লাল নীল দীপাবলী বইটি তরুণপ্রজন্মের সে কৌতূহল মেটাতে সক্ষম।  লাল নীল দীপাবলী  পাঠ করে  তরুণপ্রজন্মের বাংলা ভাষা ও সাহিত্য সম্বন্ধে একটা স্বচ্ছ ধারণা জন্মাবে। সে জানতে পারবে বাঙালি, বাংলা ও বাংলাদেশ সম্বন্ধে গোড়ার কথাগুলি; জানতে পারবে চর্যাপদ, মঙ্গলকাব্য এবং বৈষ্ণব পদাবলী সম্বন্ধে;  জানতে পারবে কবি মুকুন্দরাম চক্রবর্তী, ভারতচন্দ্র, বিদ্যাপতি এবং চন্ডীদাস সম্বন্ধে;  জানতে পারবে গৌড়ীয় বৈষ্ণবমতের প্রতিষ্ঠাতা শ্রীচৈতন্যদেব সম্বন্ধে, জানতে পারবে বাঙালি মুসলিম কবি আলাওল সম্বন্ধে। জানতে পারবে মধ্যযুগের শেষে পৌঁছে কী ধরনের সামাজিক প্রেক্ষাপটে বাংলা গদ্যের উন্মেষ হয়েছিল, এক্ষেত্রে রাজা রামমোহন রায় এবং ঈশ্বরচন্দ্র বিদ্যাসাগরের যুগান্তকারী কী ভূমিকা ছিল; কীভাবে রচিত হল বাংলা উপন্যাস, কীভাবে লেখার মাধ্যমে আলো ছড়ালেন বাঙালির কবি রবীন্দ্রনাথ। মোট কথা, লাল নীল দীপাবলী পাঠ করে তরুণপ্রজন্ম বাঙালির ভাষা ও সাংস্কৃতিক ইতিহাস সম্বন্ধে সচেতন হয়ে উঠবে।  হুমায়ুন আজাদ- এর লাল নীল দীপাবলী বইটি মূলত বাংলা সাহিত্যের ইতিহাস। হুমায়ুন আজাদ এর ভাষায়: ‘বাংলা সাহিত্যের জীবনী’। বইটিতে তিনি প্রাচীন যুগ থেকে আধুনিক যুগ অবধি বাংলা ভাষা ও সাহিত্যের বিকাশ আলোচনা করেছেন। বইটির ভাষা একেবারে ঘরোয়া এবং আন্তরিক । বইটি মূলত হুমায়ুন আজাদ কিশোর-কিশোরীদের জন্য লিখেছেন। কাঁচা বয়েসের জন্য যেরকম মৃদু ভাষায় লেখা উচিত বইটির ভাষা অবিকল সেরকমই কোমল। কোমল এবং কাব্যিক।   হুমায়ুন আজাদ এক্ষেত্রে শতকরা একশ ভাগ সফল হয়েছেন ...কেবল বইটির ভাষাই নয়, বইটির অধ্যায়ের শিরোনামও কাব্যিক। যেমন: ‘মনসামঙ্গলের নীল দুঃখ’ কিংবা ‘চন্ডীমঙ্গলের সোনালি কাব্য’ কিংবা ‘লোকসাহিত্য :বুকের বাঁশরী।’ এ ধরনের কাব্যিক শিরোনাম ছাড়াও বইটির অনেক বাক্যেই যেন কবিতার ছোঁওয়া রয়েছে। যেমন: যেমন চর্যাপদের কবিদের বলেছেন, ‘গৃহত্যাগী বৌদ্ধ বাউল’। এভাবে বললেই তবেই যেন  ছবিটা  স্পষ্ট হয়ে ওঠে। আসলে হুমায়ুন আজাদ একজন একনিষ্ট গবেষক হলেও ছিলেন আপাদমস্তক একজন কবি। সেই কবিত্বের ছাপ বইতে পড়াই স্বাভাবিক।    লাল নীল দীপাবলী বইটি বাংলাদেশের বইয়ের বাজারে সুলভ। বইটি প্রকাশ করেছে আগামী প্রকাশনী। 

