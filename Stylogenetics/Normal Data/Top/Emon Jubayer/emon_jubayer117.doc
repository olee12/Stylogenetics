সাধু কোহেলেথ রচিত ইক্লিজিসিয়াসটেস: নিরালম্ব শূন্যতার গাথা

 মানুষ তো বিষন্ন হবেই। যেহেতু মানুষ স্বপ্নপ্রবণ। যেহেতু পৃথিবীতে অহরহ মৃত্যু ঘটে স্বপ্নের । কাজেই স্বপ্নপ্রবণ মানুষ বিষন্ন হবেই। মানুষ কি বরাবরই স্বপ্নপ্রবণ আর বিষন্ন ছিল? কেমন ছিল প্রাচীন মানুষের মন? স্বপ্নপ্রবণ? বিষন্ন? এই প্রশ্নটি আমাকে যখন ঘা দেয়- আমার তখন প্রাচীন হিব্রুভাষী সাধু কোহেলেথের কথা মনে পড়ে যায়। কোহেলেথ বেঁচে ছিলেন প্রাচীন জেরুজালেম নগরে। কখন? যিশুর জন্মের দুশো বছর আগে।      কোহেলেথ বেঁচে ছিলেন প্রাচীন জেরুজালেম নগরে।  হিব্রু বাইবেল, তার মানে আমরা যা ওল্ড টেস্টামেন্ট বলে জানি-তার বেশ ক’টি অংশ রয়েছে। তার একটি হল, ‘ইক্লিজিসিয়াসটেস’; তারই লেখক ছিলেন কোহেলেথ। ধরে নেওয়া যায় যে জেরুজালেম নগরের প্রাচীন কোনও ইহুদি সম্প্রদায়ের প্রজ্ঞাবান গুরু ছিলেন তিনি।  ইক্লিজিসিয়াসটেস শব্দটি আদতে গ্রিক।শব্দটির মানে: যিনি সমবেত মন্ত্রণাসভার অধ্যক্ষ।     কোহেলেথ কি এমন দেখতে ছিলেন? Ecclesiastes শিরোনামে এই ছবিটি এঁকেছেন ফরাসি চিত্রকর Paul Gustave Doré. (১৮৩২/১৮৮৩)  কোহেলেথ এমনই বিষন্ন হতাশ মানুষ ছিলেন যে কী বলব। তিনি ‘ইক্লিজিসিয়াসটেস’-এ লিখেছেন, 'যা যা বিদ্যমান সে সবের নাম আছে। সে সবের স্বভাবও মানুষের জানা আছে। মানুষ তার চেয়ে বড় কিছুর সাথে এঁটে উঠতে পারে না। যত বেশি কথা বলা হয় -শূন্যতা তত বেশি প্রকট হয়ে ওঠে। তা হলে মানুষের লাভ কোথায়? কে কি জানে কী তার ভালো হয়? সে জীবন নামে এই ক্ষণিকের শূন্য অস্তিত্ব চোখের পলকে ছায়ার মতন পার হয়ে যায়। একটু পরে কী ঘটবে-তা সূর্যের নীচে কে তা বলতে পারে?’ আজ থেকে ২২০০ বছর আগের ভাবনা! ভাবা যায়? তাইই বলছিলাম- সাধু কোহেলেথ রচিত ‘ইক্লিজিসিয়াসটেস’ আসলে নিরালম্ব শূন্যতারই গাথা।    প্রাচীন প্রান্তরের বিরাণে হৃদয়ে নিরালম্ব শূন্যতারই গাথা।  হ্যাঁ। কোহেলেথ-এর চিন্তায় নিরালম্ব শূন্যতাবোধের স্থান ছিল ব্যাপক। কোহেলেথ বারবারই বলেছেন, সকলই শূন্য। সূর্যের নীচে কঠোর পরিশ্রম করে মানুষ কী পায়? এক প্রজন্ম আসে-অন্য প্রজন্ম যায়। পৃথিবী একই রকমই থাকে। তাই তো। সূর্য ওঠে, অস্ত যায়-এভাবে সূর্য তার পূর্বের অবস্থানে ফিরে যায়, পরদিন আবার ওঠে। বায়ূ দক্ষিণে বয়, উত্তরে বয়, ঘুরে ঘুরে বায়ূ তার বৃত্ত পূর্ণ করে। সকল স্রোতধারা ধায় সাগরে । তথাপি, সমুদ্রজল উছলে ওঠে না। জল উৎসে ফেরে, আবার বয়। তাই তো। আর, বিশ্বের সকল বস্তুই বিরক্তিকর। সে সব বস্তু সম্বন্ধে মানুষের স্বচ্ছ কোনও ধারনাই নেই। চোখ কি দেখে দেখে বিরক্ত নয়? কান কি শুনে শুনে ক্লান্ত নয়? যা ঘটেছে আবারও ঘটবে, যা ঘটছে আগেও ঘটেছে। সূর্যের নীচে নতুন আর কী আছে? এমন কিছু কি আছে যা দেখে লোকে বলবে, ‘এই যে, এটা নতুন।’ না। আমাদের সময় শুরু হওয়ার আগে থেকেই সেটি রয়েছে। বৃদ্ধদের স্মরণ করা হয় না। যারা এখনও তরুণ তাদেরও মনে রাখা হবে না।  এমনই ক্লান্ত ছিলেন কোহেলেথ! কাজেই, তিনি যে জীবনকে ঘৃনা করবেন, সেই তো স্বাভাবিক। ইক্লিজিসিয়াসটেস-এ কোহেলেথ লিখেছেন, সূর্যের নীচে সবই আমার জন্য ক্ষতিকর। সকলই শূন্য আর বাতাসের পিছু ধাওয়া। সুতরাং, সূর্যের নীচে আমি আমার পরিশ্রমকে ঘৃনা করি। কেননা, আমার পরিশ্রমের ফসল আমাকে আমার উত্তরপুরুষের ভোগ করার জন্য রেখে যেতে হবে। তারা কে কেমন হবে তা কে জানে? অন্যের অর্জন তারা ভোগ করবে! কে জানে- তারা মূর্খ কি জ্ঞানী হবে? তারপরও সূর্যের নীচে তারা আমার পরিশ্রম ও দক্ষতার ফসল উত্তরাধিকারসূত্রে পেয়ে যাবে। এও শূন্যতা। তাহলে কী লাভ হয় মানুষের সকল অর্জনে? সূর্যের নীচে কী পুরস্কার পায় সে? জীবনভর তার ব্যথার বানিজ্য, বিরক্তি - রাত্রিতেও তার মন বিশ্রাম পায় না। এও শূন্যতা।   যে কারণে তখন আমি বলছিলাম- কোহেলেথ এমন বিষন্ন হতাশ মানুষ ছিলেন যে কী বলব। কোহেলেথ আরও লিখেছেন, তারপর আমি দূর্বল মানুষের উপর শক্তিশালী সবল মানুষের অত্যাচরের দেখেছি। আমি যন্ত্রণাকাতর মানুষে চোখে জল দেখেছি। কেউই তারে সান্ত্বনা দেয়নি।     অত্যাচারীর পাশে বরাবরই অন্যান্য সহযোগী শক্তি থাকে বলেই কেউই প্রতিশোধ নিতে সাহস পায় না। অতএব কোহেলেথ-এর সিদ্ধান্ত-যারা মরে গেছে তাদের আমি সুখি বলি। কারণ তারা মৃত। যারা জীবিত, তাদের চেয়ে মৃতেরা সুখি বেশি!    আর, তারা আরও সুখি- যারা এখনও জন্মায়নি। যারা এখনও জন্মায়নি তারা এখনও সূর্যের নীচে বিবিধ অপকর্মের জড়ায়নি! জগতের সকল অর্জন ও শ্রম মানুষে মানুষে বিরোধীতার ফলেই সৃষ্ট! এও শূন্যতা। এই হল বাতাসের পিছনে দৌড়নো। (মানে, মানুষে মানুষে বিরোধীতা) আর, আমি সূর্যের নীচে লক্ষ করি শূন্যতা। লক্ষ করি, বন্ধুহীন নিঃসঙ্গ মানুষ। পুত্রহীন, ভ্রাতাহীন। (কোহেলেথ সম্ভবত নারীকে পুরুষকে সঙ্গ দেবার উপযুক্ত মনে করতেন না!) মানুষ প্রভূত শ্রম করে ঠিকই, কিন্তু সে তার অর্জিত সম্পদ নিয়ে সুখি নয় । কার জন্য সে চাষবাস খেতখামার করবে? এও শূন্যতা। সে বড় দুঃখার্ত তিক্ততা। সুতরাং, শূন্যতা। কী হবে-তা কেউই জানে না। ভবিষ্যৎ সম্বন্ধে মানুষ যেমন অজ্ঞ তেমনি উদ্বিগ্ন। মানুষের সাধ্য নয় সে দূরন্ত বাতাসের গতিপথ রুখে দেয়। মৃত দিনের ওপর প্রভাব খাটে না। (!) তারপরও জ্ঞানী মানুষ সঠিক সময় ও কর্মপদ্ধতি জানেন । প্রতিটি কাজের রয়েছে যথাযথ সময় । শূন্যতার বোধ ব্যতীত কোহেলেথ-এর ভাবনায় গুরুত্ব লাভ করেছে সময়চেতনা। তাঁর মতে সকল কিছুই সময়সংশ্লিস্ট। a time to be born and a time to die;a time to plant and a time to uproot;a time to kill and a time to heal;a time to pull down and a time to build up;a time to weep and a time to laugh;a time for mourning and a time for dancing; তারপরও মানুষের পরিশ্রমের লক্ষ্য উদরপূর্তি। তারপরও সে খেয়ে পড়ে ঠিক সন্তুষ্ট হয় না। জ্ঞানী লোকের কী এমন সুবিধে গর্দভ লোকের চেয়ে? গরীব লোকের কী হয় অভিজ্ঞতা দিয়ে? আকাঙ্খার জন্ম না দিয়ে যা আছে তা নিয়েই সন্তুষ্ঠ থাক না কেন? তবে এও শূন্যতা ও বাতাসের পিছু ধাওয়া।এমনতরো প্রগাঢ় নৈরাশ্যবাদী কোহেলেথ ইক্লিজিসিয়াসটেস-এ আরও লিখেছেন, যারা অর্থসম্পদ পছন্দ করে তারা অর্থসম্পদ বেশি পায় না। যারার বিত্তের মোহে পড়েছে তারা সেই বিত্তের বিনিময়ে ঠিক কি পায়? ফলত, এও শূন্যতা। ধনীরা আরও ফুলে ফেঁপে উঠলে, তাদের পুষ্যিরাও তদ্রুপ ফুলে ফেঁপে ওঠে। মালিকের আর কী করার আছে তাদের দেখাশোনা ছাড়া? অল্প খেতে পারলেও শ্রমিকের ঘুম তৃপ্তিদায়ক। ধনীর বেশি বেশি আছে বলেই সে ঘুমোতে পারে না। মানুষ সম্পদ সঞ্চয় করে নিজেকে কষ্ট দিতেই; সহসা সে সম্পদ নষ্ট হয়, আর তার সন্ততি কিছুই পায় না। সে মায়ের অন্ধকার জরায়ূ থেকে এসেছে, তাকে সে অন্ধকারেই ফিরে যেতে হবে, নগ্ন হয়ে। সে শ্রম দিয়ে যা উৎপন্ন করে তা সে সঙ্গে করে নিয়ে যেতে পারে না। এও শূন্য। উপরোন্ত, একজন লোকের শতাধিক সন্তান থাকতে পারে; সে দীর্ঘ জীবনের অধিকারীও হতে পারে। তবে সে সুখলাভ নাও করতে পারে-এমন কী তার মৃত্যুর সময়ে পরলৌকিক কাজকর্ম নাও হতে পারে। তার চেয়ে সদ্যজাত কিন্তু মৃত শিশু উত্তম। শিশুটি অন্ধকার হতে এসেছে, অন্ধকারে সে মিলিয়েও গেছে। অন্ধকারে তার নাম এখন সুপ্ত। (এখানে ঈষৎ কাব্যধর্মী মরমী ভাব লক্ষ করি।) সে সূর্যও দেখেনি বা কিছু জানেওনি। তবু তার অবস্থা দীর্ঘজীবন প্রাপ্ত লোকের চেয়ে ভালো। কী হয় যদি কেউ হাজার বছর বাঁচল কিন্তু উন্নতি করল না? দুজনই কি একই জায়গায় যাবে না? নিরালম্ব শূন্যতা ও সময়চেতনা ছাড়াও জ্ঞান ও মূর্খতা নিয়েও নানান মন্তব্য করেছেন কোহেলেথ। বলেছেন, জ্ঞানী মূর্খের চেয়ে উত্তম। আলো যেমন উত্তম অন্ধকারের চেয়ে। জ্ঞানীর মাথায় চোখ আছে, মূর্খরা অন্ধকারে হাঁটে। অথচ, দুজনকেই একই নিয়তি গ্রাস করে। সেজন্য আমি নিজেকে বলি: ‘আমাকেও মূর্খের ভাগ্যকে বরণ করতে হবে। তাহলে আমি কেনই-বা জ্ঞানীর মতন আচরণ করব? তাতে কী লাভ? তাহলে? তা হলে সকলই কি শূন্য নয়? জ্ঞানী কিংবা মূর্খ -মানুষ তো কারুকেই মনে রাখে না। দিন যায়। সবাই সবই ভুলে যাবে। হায়, জ্ঞানী কি মূর্খ সবাই মরে যায়।     সাধু কোহেলেথ রচিত ইক্লিজিসিয়াসটেস আসলে নৈরাশ্যের পরম পাঠ। এমন গভীর নৈরাশ্যবাদী বক্তব্য কী করে ধর্মসংশ্লিস্ট হল- আমি সেই প্রশ্ন নিয়েও দীর্ঘকাল যাবৎ ভাবিত।   কোহেলেথ ইহুদি ও খ্রিস্টান বিশ্বে অতি শ্রদ্ধেয় একজন সাধু। তাঁর অনেক কথাই ধর্মসংশ্লিষ্ট। যেমন, কোহেলেথ বলেছেন-(১) উত্তম নামের (মানে সুনাম) সুঘ্রান শ্রেষ্ঠ সুগন্ধীর চেয়ে মিষ্ট। তেমনি জন্মের ক্ষণটির চেয়ে মৃত্যুর ক্ষণটি উত্তম। (২) ভোজউৎসবে যোগদানের চেয়ে শোকগ্রস্থ বাড়িতে যাওয়া উত্তম। কেননা, প্রতিটি মানুষের জীবনে শোক ও বিচ্ছেদ অনিবার্য। আর, (৩) হাস্যের চেয়ে উত্তম অনুতাপ ।(৪) হর্ষহৃদয়ের মুখগুলি হোক বিষন্ন ।(৫) সাধু সান্ত্বনা দেন শোকার্তের ঘরে গিয়ে । আর, মূর্খ হাস্য করে সুখি মানুষের ঘরে। (৬) মূর্খের প্রশস্তির চেয়ে জ্ঞানীর ভর্ৎসনা শোনা উত্তম। (৭) অসাধুর হাস্য হল-কাঁটার উপর পাত্র রাখার শব্দের মতন। এও শূন্যতা। (৮) জ্ঞানী মানুষের বচন সবাইকেই মুগ্ধ করে। মূর্খের কর্ম শুরু বাচালতায়, আর তা কখনোই নিখুঁত ভাবে শেষ হয় না। (৯) মৃত মাছি যেমন সুগ্ধকে ম্লান করে দেয়, সেরকম ছোট্ট ভুল জ্ঞানীকেও ফেলতে পারে বিপাকে। (১০) জ্ঞানী মানুষের মন থাকে দক্ষিণে, অজ্ঞের মন থাকে বামপার্শ্বে। (কী এর মানে?) (১১) মূর্খ যখন রাস্তা দিয়ে যায়, তখন তার জ্ঞান লোপ পায়, সে অন্যকে তার মতই মনে করে।  আসলে কোহেলেথ লক্ষ করেছিলেন বিশ্ব জগতের বিন্যাসটি বড় অনঢ়, অনঢ় ও অপরিবর্তনীয় । যে বিন্যাসটি মানুষ পর্যবেক্ষণ করলেও উপলব্দি করতে পারে না। সে কারণে মানুষ জগৎ নিয়ে এক ধরনের অস্বস্তিতে ভোগে। মানুষের নিয়তির ওপর দৈবের কোনরুপ আর্শীবাদ নেই। ফলে সবই এক গভীর নৈরাশ্যবাদের দিকেই যায়। দিবালোকের আলোক কী মিষ্ট, সূর্যও ঝলমল করে; মানুষ যদি দীর্ঘজীবন লাভ করে তা উপভোগ করতে পারে। কিন্তু, সে যেন ভুলে না যায়-ভবিষ্যতের গর্ভে অন্ধকার দিনও আছে লুকিয়ে।যে কারণে মানুষের গরিমা নেই, মানুষের পবিত্রতাও নেই। সুতরাং, কোহেলেথের সিদ্ধান্ত এই- অনিবার্য দুঃখ এড়াতে জীবন উপভোগ কর। হ্যাঁ, তাইই কর। জীবন উপভোগ কর সবাই: খাও দাও ফূর্তি কর। উচ্ছ্বসিত হৃদয়ে পান কর জীবনমদিরা। কেননা, জীবন নানাভাবে শূন্য। জীবনে মানুষ তার ন্যায্য পাওনা কখনও পায়, কখনও পায় না। এও শূন্যতা। কাজেই আমি জীবন উপভোগ করার প্রস্তাব দিই।     যেহেতু সূর্যের নীচে ভালো মানুষের করার আর কিছুই নাই। খাওয়া ছাড়া, পান করা ছাড়া, জীবন উপভোগ করা ছাড়া।   জীবনে এ ছাড়া প্রাপ্য কি আর থাকতে পারে? কাজেই উপভোগ কর জীবন। সূর্যের নীচে তোমার জন্য বরাদ্দকৃত সময়ে তুমি তোমার প্রেমিকার সঙ্গে জীবন উপভোগ কর । (কোহেলেথ নারীকে বলেননি: তুমি তোমার পুরুষের সঙ্গে জীবন উপভোগ কর!) যদিও সেও শূন্যতা। এই তোমার নিয়তি- কেননা তুমি বেঁচে আছ। সমস্ত শক্তি প্রয়োগ করে তুমি তোমার হাতের কাজগুলি শেষ কর। যদিও কাজও নাই, চিন্তাও নাই, বোধগম্যতা বলেও কিছু নাই। প্রজ্ঞারও কিছু নাই। কোহেলেথ আরও লক্ষ করেছেন-গতিই দৌড় প্রতিযোগীতা জেতায় না, যুদ্ধের পক্ষেও রায় আনে না; জ্ঞানীরা অনাহারে থাকতে পারে, বুদ্ধিমানেরা ঐশ্বর্য লাভ নাও করতে পারে। কেবল দক্ষ হলেই সফলতা আসে না। কারণ, সময় ও সুযোগ সবকিছুর নিয়ন্তা। অধিকন্তু, কোনও মানুষই জানে না মাছ ধরার জালে মাছের মতন কখন তার সময় আসবে; কখন তার সময় আসবে ফাঁদে পড়া পাখির মতন। কাজেই মন্দ সময় এলে মানুষও ফাঁদে পড়ে বৈ কী। আর, বিস্ময়কর এই-যারা শপথ নেয় ও যারা শপথ নেয়না -সেই সাধু ও পাপী জগতে একইরকম সুখদুঃখ ভোগ করে বেঁচে থাকে। সূর্যের নীচে এই ঘটনাই সবচে দুঃখজনক যে সবার জন্য নিয়তির একই আচরণ। মানুষের হৃদয়ে রয়েছে এক অশুভবোধ। জীবনভর তাকে এক উন্মাদনা তাড়িয়ে নিয়ে বেড়ায়। তারপর তারা মৃতদের সঙ্গে যোগ দেয়। অবশ্য জীবিতদের আশা থাকে। কেননা, জীবিত কুকুর মৃত সিংহের চেয়ে শ্রেয়। অবশ্য জীবিতরা জানে, তারা একদিন মরে যাবে। মৃতরা কিছুই জানতে পারে না, তাদের জন্য আর কোনও পুরস্কারও নেই, তারা সম্পূর্নরুপে বিস্মৃত। তারা আর প্রেম, ঘৃনা আর উচ্চাকাঙ্খায় তাড়িত নয়। সূর্যের নীচে একদা যেমন ছিল-সেরকম তারা আর সেই সব বোধের অংশ নয় । এই হল আজ থেকে ২২০০ বছর আগে সাধু কোহেলেথের মূল ভাবনা। ভাবা যায়? তাইই বলছিলাম- সাধু কোহেলেথ রচিত ‘ইক্লিজিসিয়াসটেস’ আসলে নিরালম্ব শূন্যতারই গাথা। ছবি:ইন্টারনেট।  সূত্র: James L. Crenshaw সম্পাদিত Studies in Ancient Israelite Wisdom. 

                    সর্বশেষ এডিট : ০৫ ই জুন, ২০১২  বিকাল ৫:৪৭                

