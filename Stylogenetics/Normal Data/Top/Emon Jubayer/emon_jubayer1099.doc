যুদ্ধ ও নির্লিপ্ততা বিষয়ক একটি চিত্রনাট্যের খসড়া ...



কাজী নুরুল হক, ৬৪; বাইফোকাল চশমার ফাঁক দিয়ে আমেরিকান মেয়েটিকে দেখছেন। দীর্ঘাঙ্গি সাদা শরীর, সোনালি চুল, নীল চোখ; নীল রঙের শাড়ি পরেছে লরেনা। ভালোই তো ...তবে - কাজী নুরুল হক মৃদু কাশলেন। উয়ারির গ্রিন ভিলার আট তলার এই সাজানো গোছানো ড্রয়ইরুমে এই মাত্র ট্রেতে তিন কাপ চা নিয়ে আর নোনতা বিসকিট নিয়ে ঢুকল নদী। মৃদু হেসে নতুন ভাবীর দিকে এগিয়ে যায় ও। আরিফ বসেছে ওর মায়ের পাশে: কালো প্যান্ট আর সাদা পাঞ্জাবি পরেছে আরিফ, ওর বসার ভঙ্গিটা অনেকটাই রিল্যাক্স। রিসেসন নিয়ে টেনশন নেই-আরিফ আছে আই টি-তে।  আরিফের মা  মিসেস মমতাজ হক ও  দেখছেন লরেনাকে-আরিফের বউ; কী সুন্দর। আর আরিফের বাপ বলে -ইহুদি। হুহ!  একটি চিত্রনাট্যের খসড়া; মাথায় ঘুরছে অনেকদিন হল -লিখতে পারছি না। হ্যাঁ, প্লট খানিকটা জটিল বিধায়। ভিন্ন সময়ে ঘটা সমান্তরাল চারটে ঘটনা ... হ্যাঁ, বিষয়টি খানিক জটিল হয়ে ওঠে। ভিন্ন সময়ে ঘটা সমান্তরাল চারটে ঘটনা -তবে কোথায় যেন মিল আছে। বললাম-চিত্রনাট্য; আসলে গল্পও হতে পারে -কিংবা উপন্যাস। কিংবা একুশ শতকে হয়তো সব শিল্পসাহিত্যের সংজ্ঞাই অবলুপ্ত হয়ে গেছে-তাই কেবলি লেখার খসড়া বলা যায় -কিংবা কেবলি ভাবনা-যা আমার মাথায় ঘুরছে কিছুদিন ধরে কিন্তু লিখতে পারছি না যেভাবে অনেক কাল আগে লেখা হয়েছিল  ইলিয়দ কি রামায়ন ...ওসব লেখা যুগযুগ ধরে মানুষ পড়েছে-এখনও লেখা হয়-প্রতিদিন-অজস্র লেখা-মানুষ পড়ে-আবার ভুলে যায়- ইলিয়দ কি রামায়ন ঠিকই মনে রেখেছে -যুদ্ধের কারণে ...আমার লেখাটাও যুদ্ধ নিয়েই ...যুদ্ধ নিয়ে মানে ...যুদ্ধ ও নির্লিপ্ততা নিয়ে ... নির্লিপ্ততা এই কারণে যে -এমন একটা দৃষ্টিভঙ্গির প্রশ্রয়-যুদ্ধ তো স্বাভাবিক; যেমন - অনেক কাল আগে চর্যাপদের কবি লিখেছেন “আপনা মাংসে হরিণা বৈরী।” যুদ্ধ বা আক্রমন বা প্রতিআক্রম সভ্যতার অনিবার্য রীতি -এ নিয়ে মাতম অর্থহীন। এভাবে ...লিখে লাভ নেই তবুও মাথায় ঘুরছে ভাবনা -আমার অস্তিত্ব; অস্তিত্ব; কেননা, আমি ভাবছি বলেই আমি আছি। অথচ, সে ভাবনা অর্থহীন-কারও কাছে কোনও মূল্য নেই-এই হতাশ্বাস-এই অসহায়তা। একটি চিত্রনাট্যের খসড়া; মাথায় ঘুরছে অনেকদিন হল -লিখতে পারছি না। তারপরও ওয়ার্ড প্রসেসরে ফুটে ওঠে - দৃশ্য ১: বাগবাদের ঘন জনবসতি ...  বিস্ফোরন ...মার্কিন হেলিকপ্টার বিধ্বস্ত  দৃশ্য ২: ঢাকার এক বস্তি ...আগুন লেগেছে ...শিশুর মৃত্যু ... দৃশ্য: ৩ আমেরিকার কোনও অঞ্চল। ধরা যাক মিনোসোটা। মিনোসোটার  সুখি মানুষ। দৃশ্য: ৪ সুন্দর করে সাজানোগোছানো ঢাকার একটি বহুতল ভবনের এ্যাপার্টমেন্ট ... তাই বলছিলাম -হ্যাঁ, প্লট খানিকটা জটিল বটে। ভিন্ন সময়ে ঘটা সমান্তরাল চারটে ঘটনা ...  বললাম-চিত্রনাট্য; আসলে গল্পও হতে পারে -কিংবা উপন্যাস। তবে, ফিলম হলে ভালো হয়। সারা পৃথিবীর মানুষ বুঝবে।  কাহিনীবিন্যাস ...  হক দম্পত্তি একটা অ্যাপার্টমেন্ট কিনেছেন। ঢাকায়। তাদের জানা নেই গ্রিন টাওয়ারের জায়গায় আগে ঘিঞ্জি বস্তি (বসতি নয়) ছিল; বহুতল গ্রিল টাওয়ার নির্মানের আগে আগুন লেগেছিল। শিশুরা পুড়ে মরেছিল। অ্যাপার্টমেন্টে ওঠার পর মিসেস মমতাজ হক সেই করুণ কাহিনী জানলেন ঠিকে কাজ করতে আসা মধ্যবয়েসী এক স্থানীয় মহিলার কাছে। মর্মান্তিক তথ্যটা অবশ্য ওনার মনে দাগ কাটেনি। হক দম্পতির একছেলে এক মেয়ে। মেয়ে পড়ে ইডেনে। ছেলে বাইরে পড়াশোনা শেষ করে চাকরি করছে। ষ্টেটস। একদিন ছেলের ফোন এলো মিনোসোটা থেকে। আরিফ বিয়ে করবে লরেনাকে। মেয়েটি অ্যামেরিকান। আরিফের কলিগ। হক পরিবারে নেমে আসে এক ধরনের বিষাদ মাখানো গাম্ভীর্য। নদীর মন খারাপ। কত শখ ছিল সুমিপুর সঙ্গে ভাইয়ার বিয়ে হবে। কাজী নুরুল হক; ভীষন নামাজী। তিনি আমেরিকাকে মনে করেন ইহুদি। তিনি ভীষন মর্মাহত হয়ে অক্টোবরের এক বিকেলে ফকিরাপুলে গেলেন এক পুরনো বন্ধুর কাছে । সৈয়দ আমজাদ আলী  বিশিস্ট হোমিওপ্যাথ চিকিৎসক। তিনি সব শুনে কাজী নুরুল হক কে অভয় দিয়ে বললেন-কোনও অসুবিধা নাই। আরিফে কুনও ভুল করে নাই। কাজী নুরুল হক এরপরও মিনমিন করেন।সৈয়দ আমজাদ আলী ধমক দিয়ে বলেন-আরে, শেখ হাসিনা মাইনা নিল-তুমি আর কী? যাও, বাড়ি যাও।  তয়, শোন-মাইয়ারে বিয়ার আগে কলেমা পড়ায় নিবা। ওয়ারি ফিরতে ফিরতে কাজী নুরুল হক ভাবলেন: বিয়া হইয়া গেছে কি না তা আল্লাই জানে। এই অবধি তিনটে লিঙ্ক জোর দেওয়া গেল। দৃশ্য ২: ঢাকার এক বস্তি ...আগুন লেগেছে ...শিশুর মৃত্যু ...দৃশ্য: ৩ আমেরিকার কোনও অঞ্চল। সে অঞ্চলের সুখি মানুষ। দৃশ্য: ৪ সুন্দর করে সাজানোগোছানো ঢাকার একটি বহুতল ভবনের এ্যাপার্টমেন্ট ... ইরাক? ডিসেম্বরের শেষে আরিফ আর লরেনা এলো ঢাকায়।ছেলের পাঠানো টাকায় গ্রিন টাওয়ারের এই ফ্ল্যাটটা কেনা-তেমন হইচই হল না। নদীও গিফট পেয়ে চুপ। লরেনার সুগন্ধী সাদা শরীর, সোনালি চুল-নীল চোখ; নদী অবশ বোধকরে।  ও ওর সুমি আপুকে ভুলে যেতে থাকে। ধীরে ধীরে হক পরিবার সব জানতে পারে। লরেনার একটাই ভাই ; সে ইউ এস আর্মিতে ছিল। ইরাক যুদ্ধে নিহত ... আব্বা, আপনার মনে নাই? ২০০৬ সালে একটা হেলিকপ্টার বাগদাদের এক বাড়ির ওপর ভাইঙ্গা পড়ছিল ...লরার ...লরার ভাই ঐ হেলিকপ্টারের পাইলট ছিল।কাজী নুরুল হক-যিনি মার্কিন যুক্তরাষ্ট্রকে মনে করেন ইহুদিরাষ্ট্র-শীতল কন্ঠে বললেন: অ। কন্ঠে সামান্য উষ্মা-ইহুদি হেলিকপ্টার বিধ্বস্ত হইছে তো কী ... তাই তখন বলছিলাম, আমার চিত্রনাট্যের খসড়াটা যুদ্ধ নিয়েই ...যুদ্ধ নিয়ে মানে ...যুদ্ধ ও নির্লিপ্ততা নিয়ে ... নির্লিপ্ততা এই কারণে যে -এমন একটা দৃষ্টিভঙ্গির প্রশ্রয়-যুদ্ধ তো স্বাভাবিক; যেমন - অনেক কাল আগে চর্যাপদের কবি লিখেছেন “আপনা মাংসে হরিণা বৈরী।” তেলের জন্য ইরাক আক্রমন তো স্বাভাবিক। পারস্যের সম্রাটদের ধনসম্পদের লোভে  যুদ্ধবাজ আলেকজান্দার পারস্য আক্রমন করেছিলেন-তার পরও তিনি গ্রেট । যুদ্ধ বা আক্রমন বা প্রতিআক্রম সভ্যতার অনিবার্য রীতি -এ নিয়ে মাতম কি চিত্রনাট্য লেখা অর্থহীন ...

                    সর্বশেষ এডিট : ০১ লা অক্টোবর, ২০০৯  রাত ১:৩৯                

