গল্প: পাখিদের মুক্তির উৎসবে



                        আজও দোয়েলকে নিয়ে স্কুল থেকে ফেরার পথে লোকটা কে দেখতে পেল কেয়া। নীল রঙের জিন্সের জ্যাকেট আর প্যান্ট পরে ফুটপাতের ওপর দাঁড়িয়ে আছে। মাথায় সাদা রঙের ক্যাপ, চোখে কালো ফ্রেমের চশমা,   ফরসা  মুখে চাপদাড়ি । লোকটাকে তরুণ অধ্যাপকের মতো দেখায়।  লোকটা  পিছনে মহিলা কলেজের পাঁচিল। পাঁচিলে বড় একটা সবুজ রঙের ব্যানার টাঙানো। ব্যানারে সাদা অক্ষরে লেখা: পাখিদের মুক্তির উৎসবে দলে দলে যোগ দিন। পাখিদের কেন খাঁচায় বন্দি করে রেখেছেন? পাখিদের খাঁচায় বন্দি করে রাখার অধিকার কি আমাদের আছে? আপনাদের পোষা পাখিদের অতি সত্ত্বর ছেড়ে দিন।  আগামী শুক্রবার বিকেলে বিদ্যাসুন্দরী স্কুলের মাঠে আপনাদের পোষা পাখিগুলি  নিয়ে আসুন। পাখিদের মুক্তির উৎসবে যোগ দিন। ... লোকটার হাতে মাইক্রোফোন। একটু পর পর ব্যানারে লেখা কথাগুলি বলে যাচ্ছিল সে । চমৎকার কন্ঠস্বর। যেন কবিতা আবৃত্তি করছে। লোকটার সামনে  উৎসুক জনতার জটলা। কারও-কারও প্রশ্নের উত্তর দিচ্ছে লোকটা।   কেয়া শ্বাস টানে। এ শহরে ও আগেই পাখিদের মুক্তির উৎসব সংক্রান্ত পোষ্টার দেখেছে। আজ বৃহস্পতি বার। উৎসবের  উদ্যেক্তারা কাল   বিকেলে বিদ্যাসুন্দরী স্কুলের মাঠে পোষা পাখি নিয়ে যেতে বলেছে। সম্মিলিতভাবে  খাঁচা থেকে পাখিদের অবমুক্ত করা হবে।  কেয়া দ্বিধায় পড়ে যায়। বাসায় একটি ময়না পাখি আছে। দোয়েল পাখি পছন্দ করে। ওর বাবা শখ করে কিনে দিয়েছে। অথচ, লোকটা বলল পাখি ছেড়ে দিতে। দোয়েলের বাবা রাজি হবে না। এতগুলি টাকাটা জলে যাবে না? তা ছাড়া পাখিটা দোয়েলের নিত্য সঙ্গী। দোয়েলকে পড়ানো ছাড়া রান্নাবান্না আর টিভি নিয়ে ব্যস্ত থাকে কেয়া। ময়নার সঙ্গে কথা বলে সময় চমৎকার কাটে দোয়েলের। ঐ লোকটা কে মা? দোয়েল জিজ্ঞেস করে।ঐ লোকটা পাখিওয়ালা। কেয়া আর কি বলবে? দোয়েল মাত্র ক্লাস ফোর-এ পড়ে।ধ্যাত্ । পাখিওয়ালা তো পাখি বিক্রি করে। ঐ লোকটা কি পাখিওয়ালা? তালে পাখির খাঁচা কই?ও হল অন্যরকম পাখিওয়ালা। বলে শ্বাস টানে কেয়া।পাখিওয়ালা কি বলে?খাঁচা থেকে পাখি ছেড়ে দিতে বলে।আমরা কি ময়নাটাকে ছেড়ে দেব মা?এখনও জানি না, আগে তোমার বাবার সঙ্গে কথা বলি, তারপর সিদ্ধান্ত নেব।আজ বাবা আসবে। না মা?কেয়া চুপ করে থাকে।   দোয়েলের বাবা আজ সকালে ফোন করেছিল ।   আজ আসতে পারবে না। ব্যাংকে কি সব ঝামেলা হয়েছে। দোয়েলের বাবার পোস্টিং পলাশ উপজেলায়।  সাধারনত বৃহস্পতিবার রাত্রে আসে, শুক্রবার আর শনিবার থেকে রবিবার ভোরে চলে যায়। কেয়া বিষন্ন বোধ করে। মেয়ের হাত ধরে হাঁটতে থাকে। সোনা রোদ ডুবে আছে মফস্বল শহরটা। নভেম্বরের মাঝামাঝি। চারধার নির্জন হয়ে আছে। টংটাং শব্দ করে রিকশা যাচ্ছে কেবল। বাড়ির প্রায় কাছে চলে এসেছে ওরা। বিদ্যাসুন্দরী স্কুলের উলটো দিকে একটি চারতলা বাড়ির দোতলায় থাকে ওরা। ঘরে ঢুকে নিশ্চিন্ত হল কেয়া। যতক্ষণ বাইরে থাকে বুক ধড়ফড় করে। আজকাল এ শহরে চোরের উৎপাত বেড়ে গেছে। দোয়েলের বাবার ব্যাংকের চাকরি। হিসেবের টাকা। চুরি হলে সর্বনাশ হয়ে যাবে। একটা কিছু কেনার আগে দশবার চিন্তা করতে হয়। গত জুলাই মাসে ময়না কিনতে সাতশ টাকা খরচ হয়ে গেল। দোয়েলের জন্মদিন আর করা হয়নি না। দোয়েল এক ছুটে বারান্দায় চলে গেল। এই সময় ও ময়নার সঙ্গে টুকটাক কথা সেরে নেয়। ময়নাটির মুখেও বেশ কথা ফোটে। দোয়েল কোনও প্রশ্ন করলে উত্তর দেয়। কেয়ার সঙ্গে অবশ্য পাখিটার অত ভাব নেই।  কেয়া কোনও প্রশ্ন করলে পাখিটা  চুপ করে থাকে।  ভারি পাজি পাখি !দোয়েল, দোয়েল। যাও, বাথরুমে যাও। চিৎকার করে বলল কেয়া। যাচ্ছি মা।এখন দোয়েল কে গোছল করিয়ে দেবে।  তারপর নিজেও বাথরুমে ঢুকবে। তারপর রান্নাঘরে ঢুকবে খাবার গরম করতে। দোয়েলের বাবা আজ আসবে না বলে কেয়ার মন আজ বিষন্ন । মেয়েকে নিয়ে খেতে বসে সে বিষন্নতা আরও গাঢ় হয়ে উঠল। রাতটা প্রায় একরকম বিনিদ্রই কাটল কেয়ার।শুক্রবার সকালে কলিং বেলের শব্দ শুনে ঘুম ভেঙে গেল। ঘুমঘুম চোখে দরজা খুলে দিল কেয়া। হাসনা। মেয়েটা সকালে এসে ঘরের কাজ করে দিয়ে যায়। হাসনাকে  রুটি বানাতে বলল কেয়া। রান্নাঘরে চলে যায় হাসনা । দোয়েল বারান্দায় কার সঙ্গে কথা বলছে। বারান্দায় একটা চেয়ারের ওপর ময়নার খাঁচা, দোয়েল তার সামনে মোড়া নিয়ে বসে আছে। দোয়েল বলছে, বল, হাউ আর ইউ। বল, হাউ আর ইউ। বল, বল।কেয়া হেসে ফেলল। ময়না নিয়ে ভালোই মেতে আছে দোয়েল। হাই তুলে বেডরুমে চলে এল কেয়া। এখনও চোখে লেগে আছে ঘুম । বিছানায় শুয়েও ঘুম এল না। সিডি প্লেয়ার চালিয়ে রবীন্দ্রসংগীত শুনল কিছুক্ষণ।  হাসনা  চা নিয়ে এল। বিছানায় শুয়েই চা শেষ করতে করতে কুয়াশা ফুঁড়ে রোদ উঠল। এইসব শীতের সকালে মফস্বল শহরে সাধারনত নরম কুয়াশা ছড়িয়ে থাকে। দোয়েলের বাবা ঘরে না-থাকলে যেমন মন খারাপ থাকে তেমনি কিছু স্বাধীনতাও  ভোগ করে কেয়া। আজ পোলাউ রাঁধবে ঠিক করল। ঘরে পোলাউয়ের চাল আছে। ফ্রিজে মুরগি আছে।  মুরগির রেজালা করবে। হাসনা, হাসনা। চিৎকার করে উঠল কেয়া।হাসনা এল।কি করছিস?রুটি সিকতেছি মামী।রুটি সেকা লাগবে না। রুটি আমি সিকব । তুই এখন বাজারে যা। বলে বিছনা থেকে উঠে ব্যাগ খুলে একশ টাকা বের করে হাসনাকে দিল কেয়া । বলল, আধা কেজি টক দই আনবি। বাকি টাকায় শশা, টমাটো, আর কাঁচা মরিচ-বুঝলি? মাথা নেড়ে টাকা নিয়ে হাসনা চলে যায়।খাবার টেবিলে দোয়েলকে হাসিখুশি দেখাল। দোয়েল পোলাউ পছন্দ করে। মুগরীর রেজালা না করে রোস্ট করেছে। রোস্ট দেখে আরও খুশি। ময়না কেনার কারণে অতিরিক্ত খরচ হওয়ায় এবার দোয়েলের  জন্মদিন করা হয়নি। ভিতরে ভিতরে মন খারাপ করে আছে মেয়েটা। দোয়েলের স্বভাব চাপা।  বাইরে থেকে বোঝা যায় না। ময়নারা পোলাউ-রোস্ট খায় না বলে বেশ খানিকটা হাসল দোয়েল।কেয়ার দুপুর কাটল টিভি দেখে; দোয়েলের ছবি এঁকে, ময়নাকে সে ছবির তাৎপর্য বুঝিয়ে। বিকেলে চায়ের পানি বসিয়েছে কেয়া।‘হ্যালো।’ ‘হ্যালো।’ ‘হ্যালো।’ ‘মাইক টেস্টিং’, ‘হ্যালো।’ ‘হ্যালো।’মাইকে পরিচিত কন্ঠস্বর  শুনে দ্রুত বারান্দায় চলে এল কেয়া। বিদ্যাসুন্দরী স্কুলের মাঠে শেষ বেলার নম্র রোদ ছড়িয়ে আছে। মাঠে  লোকজনের ভিড়। মহিলা ও  শিশুরাও আছে। অনেকের হাতেই পাখির খাঁচা।  মাথা সাদা ক্যাপ, চোখে কালো ফ্রেমের চশমা আর নীল রঙের জিন্সের জ্যাকেট আর প্যান্ট পরে  সেই পাখিওয়ালা লোকটা দাঁড়িয়ে আছে। হাতে মাইক্রোফোন। বলছে:  সমবেত সবাইকে বলছি। সমবেত সবাইকে বলছি। আপনারা আমার আন্তরিক অভিনন্দন ও শুভেচ্ছা গ্রহন করুন। আজ আপনারা আপনাদের যার যার পোষা পাখি নিয়ে পাখিদের মুক্তির উৎসবে সমবেত হয়েছেন। আপনাদের আবারও অভিনন্দন জানাই।  আমরা কখনও ভেবে দেখেছি কি-কেন আমরা পাখিদের খাঁচায় বন্দি করে রাখি? পাখিদের খাঁচায় বন্দি করে রাখার অধিকার কি আমাদের আছে? আপনাদের পোষা পাখিদের  ছেড়ে দেবেন।কেয়া দীর্ঘশ্বাস ফেলল। মানুষ এখন কত বদলে গেছে, পরিবেশ সম্বন্ধে কত সচেতন হয়েছে। মেঘনাপাড়ের নরসিংদী সদরে মেয়েবেলা কেটেছে কেয়ার। কেয়ার মনে আছে-ওদের বাড়ির পিছনে লিচু আর কামরাঙা গাছ ছিল। কত যে টিয়ে পাখি এসে বসত। বড় ভাই এয়ারগান দিয়ে টিয়ের মাংস খাওয়া যায় না জেনেও অকারণে পাখি মারত। গাছ থেকে কামরাঙার বদলে মরা টিয়ে ঝরে পড়ত।  কত বছর আগের ঘটনা ? বড় জোর কুড়ি বছর। ওই মর্মান্তিক দৃশ্য দেখলে মানুষ এখন  চমকে উঠবে। অথচ তখন পাখি শিকার কী স্বাভাবিক ছিল! মেঘনার চরে শীতে অতিথি পাখিরা ভিড় করত। কেয়ার বাপ-চাচারা নির্বিচারে গুলি করে মারত। চালের রুটি দিয়ে পাখির মাংস খেয়ে বাড়ির বউঝিদের রান্নার প্রশংসা করত সবাই। মানুষগুলো কি করছে মা? মেয়ের প্রশ্নে সংবিৎ ফিলে পেল কেয়া। বলল, পাখি ছেড়ে দিচ্ছে?পাখি ছেড়ে দিচ্ছে? কেন?পাখিকে খাঁচায় বন্দি করে রাখা ঠিক না। তাই।কেন ঠিক না?কি বলবে কেয়া। একটু ভেবে বলল, এই বাসাটা যেমন আমরা থাকি,  তেমনি ওদের বাসা হল আকাশ। সে আকাশে ওরা মনের সুখে উড়ে বেড়াবে। আমরা কি আমাদের ময়নাকে ছেড়ে দেব মা?না মা।কেন ?ওকে ছেড়ে দিয়েছি  শুনলে তোমার বাবা রাগ করবেন।  কেন?তোমার বাবা অনেক টাকা দিয়ে ওকে কিনেছে যে।ওহ্ । বাবাকে ভয় পায় দোয়েল। হঠাৎই চায়ের কথা মনে পড়ল কেয়ার । প্রায় দৌড়ে রান্নাঘরে চলে যায়। ভাগ্যিস পানি শুকিয়ে হাঁড়ি পুড়ে যায়নি।  চা নিয়ে ফিরে এসে দেখল দোয়েল বারান্দায় নেই। কেয়ার বুকটা ধক করে উঠল। চেয়ারের ওপর ময়নার খাঁচাও নেই। দ্রুত চায়ের কাপটা চেয়ারের ওপর নামিয়ে রেখে রেলিংয়ের কাছে চলে এল কেয়া। মাঠের দিকে তাকাল। ভিড়ের মধ্যে মেয়েকে খুঁজছে। দোয়েল  কি ওই পাখিদের মুক্তির উৎসবের ভিড়ে মিশে আছে? যে দোয়েল মাকে ছাড়া কোথাও একা যায় না-আজ যেতে পারল? একা? যে বাবাকে ভয় পায় দোয়েল, সেই বাবাকে উপেক্ষা করতে পারল?  যে ময়নার প্রতি এতদিন ধরে স্নেহ-ভালোবাসা জমে উঠেছে, আজ সে ভালোবাসা-স্নেহকে উপেক্ষা করতে পারল? মাইকে পাখিওয়ালার কন্ঠস্বর শুনতে পেল কেয়া-  একবার ভেবে দেখুন-পাখিদের কেন খাঁচায় বন্দি করে রাখবেন? পাখিদের খাঁচায় বন্দি করে রাখার অধিকার কে আমাদের দিয়েছে? আমাদের সৃষ্টিকর্তা কি পাখিদেরও সৃষ্টিকর্তা নয়? আপনারা এখুনি খাঁচা খুলে আপনাদের পোষা পাখিদের ছেড়ে দিন।এই উদাত্ত আহবানের পর-ঝাঁক ঝাঁক পাখি আকাশে উড়ল। কতরকম যে পাখি। ময়না-টিয়ে-মুনিয়া-বুলবুলি। ঘন ঘন  করতালি আর চিৎকারে মূখর হয়ে উঠল স্কুলের মাঠটি।  শেষবেলার শীতের আকাশটা যেন পাখিতে-পাখিতে ঢেকে গেল।  দোয়েলের ময়না পাখিটিকে খুঁজল কেয়া। থাক, ওটি আকাশেই থাক। পাখিওয়ালা বলল, এস খুকি। এখানে এস। তুমি কি একা এসেছ ?কেয়া ওর মেয়ের কথা স্পস্ট শুনতে পেল- হ্যাঁ তো, আমি মাকে না বলেই পালিয়ে এসেছি পাখি ছেড়ে দিতে।তাহলে তুমি সবার উদ্দেশ্যে কিছু বল। দোয়েল বলে, ছোট্ট বন্ধুরা,  সবাই তোমরা শোন, তোমরা কেউই কিন্তু পাখিদের খাঁচার ভিতরে বন্দি করে রেখ না। আমার মা বলেছে, পাখিকে খাঁচায় বন্দি করা ঠিক না। আমাদের সবার যেমন বাসা আছে, তেমনি পাখিদের বাসা হল ঐ যে আকাশ-ঐটা। এখন থেকে পাখিরা আকাশেই থাকবে, ছোট্ট খাঁচায় নয়। কেয়ার বুকটা ভীষণ কাঁপছে।  টের পেল চোখের কোণে জল জমে উঠেছে ওর। 

