গ্রিক মিথ: মিডিয়া

                        What we expected never came to pass,What we did not expect the gods brought to bear; (গ্রিক নাট্যকার ইউরিপিদেস)গ্রিক পুরাণকথায় যেমন আমরা জীবনের স্নিগ্ধ রুপের সাক্ষাৎ  পাই, তেমনি খুন-খারাপিও  এতে কম নেই ।  গ্রিক পুরাণকথায় সেরকমই এক রক্তস্নাত  চরিত্র মিডিয়া । যে নারী   হবু স্বামীর স্বার্থসিদ্ধির  জন্য আপন ছোট ভাইকে হত্যা করেছিল পরে আবার স্বামীর ওপর ক্রদ্ধ হয়ে  আপন সন্তানকেও হত্যা করেছিল ! এ রকম স্বার্থপর খুনি  চরিত্র উপকথায় বড় একটা দেখা যায় না। তবে প্রাচীন পুরাণরচয়িতারা  মিডিয়াকে ঠিক পরিপূর্ণ মানবী হিসেবে দেখাননি; দেখিয়েছেন  ডাকিনী যাদুকরী  হিসেবে, আর  ডাকিনী-যোগীনিরা তো ঠিক মানুষের মতো নয়, ওদের কাছে মানবপ্রাণের আর কি মূল্য? কলচিস এর মানচিত্র। বর্তমানে জর্জিয়ায়।  মিডিয়া ছিল কলচিস এর  রাজা  ঈটিজ-এর কন্যা। জাদুবিদ্যা জানত মিডিয়া ।  কলচিস এর একটি উপাসনালয়ের পুরোহিত ছিল । এই কলচিস রাজ্যেই স্বর্ণলোমের চামড়া ছিল।  গ্রিক পুরাণকথায়  রয়েছে আর্গো জাহাজে করে গ্রিক বীর জেসন দলবল নিয়ে কলচিস পৌঁছেছিল। জেসন এর কলচিস যাওয়ার কারণ ব্যাখ্যা করি। গ্রিসের থেসালি রাজ্যের  আয়োলকাস নগরের রাজা ছিলেন ঈসন। ঈসন এর ভাই পেলিয়াস ঈসন কে সিংহাসনচ্যূত করেছিল। জেসন নামে ঈসন-এর এক ছেলে ছিল; বিপদ আঁচ করতে পেরে   জেসন কে দূরে পাঠিয়ে দিয়েছিলেন  ঈসন  । পরিনত বয়েসে জেসন থেসালি ফিরে এসে পেলিয়াস-এর কাছে রাজ্য দাবী  করে বসে । পেলিয়াস বলে,  জান তো  জেসন কোলচিস রাজ্যে স্বর্ণলোমের চামড়া রয়েছে?জানি। আগে ওই স্বর্ণলোমের চামড়া নিয়ে এস। তাহলে সিংসাহন পাবে। গ্রিক বীর জেসন সম্মত হয় এবং সোনালি মেষচর্মের  সন্ধানে কলচিস পৌঁছায়। কলচিস এর রাজা  ঈটিজ জেসনকে সোনালি মেষচর্ম দিতে রাজি হলেও তিনি কতগুলি শর্ত জুড়ে দেন। কলচিস এর রাজকন্যা  মিডিয়া জেসন এর প্রেমে পড়ে যায় ।  মিডিয়া জেসনকে  আড়ালে ডেকে বলল, তুমি সহজে সোনালি মেষের চামড়া  পাবে না। আমি তোমায় সাহায্য করব। তার বদলে তুমি আমাকে  কি দেবে? জেসন বলে,  আমি সারাজীবন তোমাকে ভালোবাসব।আমাকে তোমার দেশে নিয়ে যাবে? মিডিয়া জিজ্ঞেস করল। হ্যাঁ। আমি তোমাকে  গ্রিসে নিয়ে যাব। জেসন বলল।সত্যি?সত্যি। মিডিয়া জেসনের শরীরে জাদুকরি মলম মাখিয়ে দিল। যে কারণে সেই ব্রোঞ্জের পাওয়ালা নিঃশ্বাসে  আগুন ছড়ানো  ষাঁড়টিকে লাঙ্গলে জুতে দিতে পারল জেসন। এটি সোনালি মেষচর্ম পাবার একটি শর্ত ছিল। মনক্ষুন্ন রাজা   ঈটিজ এবার বললেন, জান তো জেসন, অনেক দিন আগে থিবসের রাজা ক্যাডমাস একটি ড্রাগন হত্যা করেছিল।জানি। জেসন বলল।তোমাকে এখন মাটিতে সেই  ড্রাগনের দাঁত পুঁততে হবে। জেসন রাজী হল। রাজা  ঈটিজ  জানত ড্রাগনের দাঁত পুঁততেই  সশস্ত্র সৈন্যরা মাটি ফুঁড়ে বেরুবে। তারপর তারা জেসনকে আক্রমন করবে।মিডিয়া জেসনকে যাদুকরী সব অস্ত্র দেয় এবং জেসন  সশস্ত্র সৈন্য দের ধ্বংস করে। কলচিস এর একটি  পবিত্র কুঞ্জে সেই স্বর্ণলোম রাখা ছিল। কুঞ্জটি পাহারা দিত একটি  ড্রাগন; যে ড্রাগনটি কখনোই ঘুমাত না। মিডিয়া মায়াবলে ড্রাগনকে ঘুম পাড়িয়ে দিল।  জেসন সোনালি মেষচর্ম নিয়ে   জাহাজে ওঠে । সঙ্গে মিডিয়া ...  মিডিয়া তার ছোট ভাই এপসিরটুস কে সঙ্গে  নিয়ে ছিল।।  রাজা  ঈটিজ পিছু নেয়। পিতাকে বিভ্রান্ত করার জন্য ছোট ভাই এপসিরটুস কে হত্যা করে সাগরে ফেলে দেয় মিডিয়া। রাজা  ঈটিজ ছেলের ছিন্নভিন্ন মৃতদেহ জড়ো করতে থাকে। এই ফাঁকে জেসনরা ধরা ছোঁয়ার বাইরে চলে যায়।জেসন ও মিডিয়াস্বর্ণমেষ নিয়ে  থেসালি ফিরে এসে রাজা পেলিয়াস এর হাতে সেটি তুলে দেয় জেসন । তা সত্ত্বেও  পেলিয়াস জেসন কে সিংহাসন ফিরিয়ে দিতে রাজি হলেন না।  উপরোন্ত,  জেসন জানতে পারে  রাজা পেলিয়াস তার পিতামাকে হত্যা করেছে। জেসন ক্রদ্ধ হয়ে ওঠে এবং  জাদুকরি মিডিয়াকে পেলিয়াসকে ধ্বংস করতে অনুরোধ করে। মিডিয়া পেলিয়াস এর কন্যাদের বলল, আমি তোমাদের বৃদ্ধ পিতার যৌবন ফিরিয়ে দিতে পারি।কী ভাবে? পেলিয়াসের কন্যারা কৌতূহলী হয়ে ওঠে।  মিডিয়া একটি বুড়ো ভেড়া কে টুকরো টুকরো করে কেটে পানি ভর্তি কড়াইয়ে রেখে  আগুনে সেদ্ধ করে। তারপর  মিডিয়া মন্ত্র উচ্চারণ করার সাথে সাথে ভেড়াটি বেঁচে উঠে তিরিংবিড়িং করে  কড়াই থেকে লাফিয়ে পড়ে ।এই দৃশ্য দেখে পেলিয়াসের কন্যারা অভিভূত হয়ে যায়।মিডিয়া পেলিয়াসকে ঘুম পাড়িয়ে দেয়। মেয়েরা বাবাকে কেটে টুকরো  টুকরো করে কড়াইয়ে সেদ্ধ করে।মিডিয়া  জেসনকে নিয়ে কোরিন্থ চলে আসে। কোরিন্থ-এর মানচিত্র।অনেক বছর সুখে কাটল কোরিন্থে ।মিডিয়ার দু’টি পুত্র সন্তান হল।  কোরিন্থের রাজা ক্রেয়ন। তার কন্যা গ্লসি। গ্লসির প্রেমে পড়ে জেসন ।   মিডিয়া শুনল যে জেসন গ্লসিকে বিয়ে করতে যাচ্ছে।মিডিয়া প্রতিশোধ নেবে। গ্লসির জন্য বিয়ের পোশাক পাঠাল। সে পোশাক পরতেই  গ্লসির শরীরে  আগুন ধরে যায় । মেয়েকে বাঁচাতে এগিয়ে এল ক্রেয়ন - সেও মারা গেল।কোরিন্থ-এর একটি প্রাচীর প্রাসাদের ধ্বংসস্তূপ । হয়তো একদিন এখানেই সংঘটিত হয়েছিল এসব বিচিত্র ঘটনা। জেসন এর উপর চূড়ান্ত প্রতিশোধ নিতে মিডিয়া তার দুটি সন্তানকেও হত্যা করে! ৩০০ খ্রিস্টপূর্বে একটি গ্রিক এ্যাম্ফোরায় (মাটির পিঁপে) অঙ্কিত ছবিতে  ফুটে উঠেছে মিডিয়ার সন্তান হত্যার দৃশ্য।ক্রোধে উন্মক্ত জেসন মিডিয়াকে ধরার আগেই মিডিয়া ড্রাগন-বাহিত রথে করে শূন্যে উঠে যায় ; তারপর আকাশ-পথে এথেন্স চলে যায় মিডিয়া । এথেন্সের রাজা ঈজিউস  মিডিয়াকে  উষ্ণ অভ্যর্থনা জানান । মায়াবলে  মিডিয়া রাজা ঈজিউস  কে বশ করে রাখে। বীর থিসিউস ছিল রাজা ঈজিউস-এর ছেলে।  থিসিউস  পিতার সন্ধানে এথেন্স এলে মিডিয়া শঙ্কিত হয়ে ওঠে।  ভোজসভায় থিসিউস কে নিমন্ত্রন করে রাজা ঈজিউস। মিডিয়া  বিষ দেয়।  থিসিউস লাথি মেরে বিষের পাত্র ভেঙে ফেলে।  মিডিয়া  ড্রাগন-বাহিত রথে করে  এশিয়ায় চলে যায়। এর পর গ্রিক উপকথায় মিডিয়ার আর কোনও উল্লেখ পাওয়া যায় না।  গ্রিক নাট্যকার ইউরিপিদেস (৪৮০ খ্রিস্টপূর্ব)  এই ঘটনা অবলম্বনে  ইউরিপিদেস  লিখেছিলেন, ‘মিডিয়া’। ৪৩১  খ্রিস্টপূর্ব  নাটকটির জন্য তৃতীয় পুরস্কার পেয়েছিলেন। মিডিয়ার চরিত্রে এ কালের একজন অভিনেত্রী ইউরিপিদেস মিডিয়ার বিয়োগান্তক কাহিনীকে তাঁর নাটকে  শিল্পে উর্ত্তীণ করেছেন। তিনি লিখেছেন:     Manifold are thy shapings, Providence!    Many a hopeless matter gods arrange.    What we expected never came to pass,    What we did not expect the gods brought to bear;    So have things gone, this whole experience through!"মহাকালের কি বিচিত্র রূপ!ঈশ্বর কত অহসায় ঘটনার সমাবেশই না ঘটান।যা আমরা চাই তেমনটা কখনোই ঘটে না,যা আমরা চাই না ঈশ্বর আমাদের সহ্য করতে বলেনসুতরাং, অভিজ্ঞতার ভিতরে ঘটনা ঘটে যাক! তথ্যসূত্র: ১. ফরহাদ খান: প্রতীচ্য পুরাণ। ২. মাইক্রোসফট এনকার্টা।৩. ইন্টারনেট।ছবি ও মানচিত্র : ইন্টারনেট। 

