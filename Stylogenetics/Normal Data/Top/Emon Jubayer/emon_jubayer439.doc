গল্প: একটি সুপ্রাচীন প্রেমের উপাখ্যান



                        ৭০০ খ্রিস্টপূর্ব। আসিরিয়ার রাজধানী নিনেভ নগর। মাঝরাতে নগরটি নির্জন হয়ে রয়েছে । মাঝে মাঝে কুকুরের চিৎকার আর রথের চাকার ঘর ঘর শব্দ ছাড়া আর কোনও শব্দ নেই। গ্রীষ্মরাত্রির  আকাশে একটি পূর্ণবয়স্ক একটি চাঁদ দেখা যায়। তার ধবল আলো ঘুমন্ত নগরের ওপর পড়েছে আর পড়েছে  নগরের মাঝখান দিয়ে বয়ে যাওয়া খোসর নদীর জলের ওপর। চাঁদের আলোয়  খোসর নদীর  পানি চিকচিক করে। খোসর  নদীটি মিশেছে পশ্চিমের ইদিকলাত (তাইগ্রিস) নদীতে। নিনেভ নগরের মাঝখানে একটি বিশাল জিগুরাট। তার ওপরে দেবী ইশতার এর উপাসনালয়। জিগুরাট থেকে প্রশস্ত  সিঁড়ি নেমে গেছে  নেরগার তোরণ অবধি। নিনেভ  নগরে সব মিলিয়ে ১৫টি তোরণ। প্রতিটি তোরণের নাম রাখা হয়েছে আসিরিয় দেবতাদের নামে। নেরগার তোরণটি  নিনেভ নগরের অন্যতম বহির্দ্বার। এই মুহূর্তে  সশস্ত্র   সৈন্যরা সারিবদ্ধভাবে নেরগার তোরণ দিয়ে বেরিয়ে যাচ্ছে নগরের বাইরে । জিগুরাটের ওপর পায়চারী করছেন নিনেভ নগরের প্রধান পুরোহিত আদাদ। বলিষ্ট গড়নের বৃদ্ধটি    দীর্ঘদেহি।  তার গায়ের রং তামাটে, মস্তক মুন্ডিত, কানে ও বাহুতে লোহার বলয় ।  দূরে  সারিবদ্ধভাবে হেঁটে যাওয়া  সৈন্যবাহিনীর  দিকে তাকিয়ে দীর্ঘনিঃশ্বাস ফেললেন আদাদ।  তাকে উদ্বিগ্ন দেখায়। ইদানীং তার রাতগুলি নির্ঘুম কাটছে। তার কারণ আছে ...বৃদ্ধর চোখ ঘুরে যায়  বহু নীচের রাজকীয় সড়ক, নগরকেন্দ্রের চতুস্কোন চত্তর ও উদ্যানের দিকে । উদ্যানের ঠিক উলটো দিকে  বিশাল  রাজপ্রাসাদ। রাজপ্রাসাদটি নির্মান করেছেন আসিরিয় সম্রাট সেননাচেরিব।  আসিরিয়ার  রাজধানী আগে ছিল দুর-শাররুকিন নগরে, সে নগরটি নিনেভ -এর  উত্তরে অবস্থিত । সেননাচেরিব-এর  পিতা ২য় সারগন-এর মৃত্যুর পর  সম্রাট সেননাচেরিব নিনেভে রাজধানী সরিয়ে  এনেছেন।  বর্তমানে  নিনেভ নগরই আসিরিয়ার কেন্দ্র। বড় সমৃদ্ধশালী নগর নিনেভ। তবে শক্রপক্ষও তৎপর নিনেভের গৌরব ধূলোয় মিশিয়ে দিতে। সম্রাট  সেননাচেরিব যে কারণে উদ্বিগ্ন হয়ে রয়েছেন। ব্যাবিলনের সঙ্গে বিরোধ মিটছে না। কলদিয় যুবরাজ ২য় মারদুক-আপলা-ইদ্দিনা এক অভ্যূত্থানের মাধ্যমে ব্যাবিলনের সিংহাসন দখল করেছিল- সে অভ্যূত্থানের পিছনে ছিল ইলাম রাজ্য ও কলদিয় জনগনের ইন্ধন । ব্যাবিলনের অবস্থান আসিরিয় সাম্রাজ্যের দক্ষিণে। বছর দুয়েক আগে সম্রাট  সেননাচেরিব ব্যাবিলনে সামরিক অভিযান পরিচালনা করেছিলেন। কলদিয় যুবরাজ ২য় মারদুক-আপলা-ইদ্দিনা  দক্ষিণের জলাভূমিতে পালিয়ে যায়। সম্রাট ব্যাবিলন নগরে   রাজকীয় প্রাসাদটি তছনছ করলেও ব্যাবিলনে হত্যাযজ্ঞ চালাননি, বরং বেল-ইনবি নামে একজন অভিজাত ব্যাবিলনীয় কে সিংহাসনে বসিয়ে নিনেভ ফিরে এসেছেন। ফিরে এসেও স্বস্তি নেই।  সাম্রাজ্যের সংহতি রক্ষার জন্য সম্রাট সেননাচেরিব-এর উদ্বেগের এই কারণ।  উদ্বেগের আরেকটি কারণ  আছে অবশ্য। সেননাচেরিব এর স্ত্রীর নাম নিসাবা। কিছুকাল হল তিনি কী এক বিচিত্র অসুখে ভুগছেন। রানীর শরীরে কালো কালো দাগ ফুটে উঠেছে,  রানীকে দূর্বল দেখায়-যেন তিনি মুমূর্ষ। কিছুতেই রানীর আরগ্য সম্ভব হচ্ছে না। রাজার উদ্বেগের এটিও একটি কারণ  । তবে  রানীর অসুখের কথা গোপন রাখা হয়েছে।  তার কারণ আছে। দেবী ইশতার নিনেভ নগরের রক্ষাকর্ত্রী দেবী। দেবীর উপাসনালয়ে এলে আরগ্য লাভ সম্ভব-এমন একটা বিশ্বাস আসিরিয় সাম্রাজ্যে প্রচলিত। বহুদূর থেকে ব্যাধিগ্রস্থ  ইশতার ভক্তরা আসে নিনেভ নগরে । এমন কী- সুদূর  দক্ষিণের মেসর (মিশর) থেকেও। জিগুরাটে ভক্তদের সমাগম  নিনেভ নগরের সমৃদ্ধির অন্যতম কারণ। দেবী ইশতারের উপাসনালয়ে বিপুল ধন সঞ্চিত হয়।  রানী রোগগ্রস্থ, দেবী ইশতার তাকে সারিয়ে তুলতে পারছেন না-এখন এই  কথাটা ছড়িয়ে গেলে জিগুরাটের ধনভান্ডারে টান পড়বে। এ কারণেই রানীর অসুখের কথা গোপন রাখা হয়েছে।  এসব ভেবেই ইদানীং আদাদ এর রাতগুলি নির্ঘুম কাটছে।আদাদ দীর্ঘশ্বাস ফেললেন। নীচে তাকিয়ে দেখলেন জিগুরাটের নীচে একটা রাজকীয় রথ এসে থেমেছে।একজন রাজকীয় পুরুষ সিঁড়ি বেয়ে ওপরে উঠে আসছে। আদাদ চিনতে পারলেন। রাজদূত মুশদাম্মা। মুশদাম্মা ওপরে উঠে এসে মাথা ঝাঁকালো। তারপর বলল, হে, জ্ঞানবৃদ্ধ। আসিরিয় সাম্রাজ্যের মহান রাজন্য  আপনার জন্য অপেক্ষা করছেন।সম্রাট  কোথায় আছেন-তা জিজ্ঞেস করা বিধান নেই। মুশদাম্মার পাশাপাশি নীচে নেমে এলেন আদাদ। তারপর ধীরেসুস্থে রথে উঠলেন। রথ ছুটল পশ্চিম দিকে। মাশকি তোরণ দ্বারের দিকে। রাজপ্রাসাদ পূর্বদিকে। সম্রাট কি নগরের বাইরে কোথাও রয়েছেন? সম্ভবত।  মধ্যরাত্রির নির্জন নিনেভ নগর। রথের পাশ দিয়ে সারিবদ্ধ সৈন্যরা চলেছে। সুশৃঙ্খল বাহিনী। সৈন্যদের গন্তব্য ব্যাবিলন। কলদিয় যুবরাজ ২য় মারদুক-আপলা-ইদ্দিনা আবার বিদ্রোহ করেছে। ব্যাবিলনের অভিজাত বেল-ইনবি তার সঙ্গে হাত মিলিয়েছে। তাদের ধ্বংস করতেই সৈন্যদের যাত্রা। সৈন্যদের নেতৃত্ব দেবেন স্বয়ং সম্রাট সেননাচেরিব । সৈন্যদের দেখে আদাদ গর্ভ অনুভব করে। সৈন্যবাহিনীর আর্থিক সংস্থানের এক বিরাট অংশ আসে জিগুরাটে দেবী ইশতারে উপাসনালয় থেকে । এবং সে অর্থ নিয়ন্ত্রন করেন আদাদ স্বয়ং। যে কারণে সম্রাট সেননাচেরিব আদাদকে সমীহ করেন, নানা বিষয়ে পরামর্শ নেন। যুদ্ধযাত্রার দিনক্ষণও আদাদই ঠিক করে দেন।  এ নিয়ে মন্ত্রীর সঙ্গে রেষারেষি রয়েছে। মন্ত্রী জাবাবা কূটবুদ্ধির অধিকারী- এমনিতে পন্ডিত ব্যাক্তি, সুমেরিয় ও আক্কাদিয় ভাষা জানেন, ভেষজ বিদ্যাও জানেন, সে সমস্তের ইতিহাস লিখে রাখছেন কাদার তৈরি ফলকলিপিতে। আদাদ সচরাচর লোকটাকে এড়িয়ে চলেন।  রথ ছুটছে। বাঁ পাশে কালো রঙের উঁচু প্রাচীর। প্রাচীরের ওপাশে নিনেভ নগরের কারাগার। ওখানে বন্দি সাতাশ বছরের একজন আসিরিয় যুবক; নাম -আনবা, পেশায় ভাস্কর।  কাল ভোরে কারারক্ষীরা আনবা কে কুমির ভর্তি জলাশয়ে ছুড়ে ফেলবে। আনবার কথাবার্তা সম্রাটের ক্রোধের উদ্রেক ঘটিয়েছে। আনবা আসিরিয় রাজ্যে পুরোহিততন্ত্রের বিরোধী, সম্রাটের বদলে রানী নিসাবাকে ক্ষমতায় দেখতে চায়  । মেসর রাজ্যে নাকি এককালে নারীরা সাম্রাজ্য পরিচালনা করত।  পুরোহিত ও রাজার যে ঘনিষ্ট সম্পর্ক রয়েছে- আনবা  তারও  বিরোধী। তার অভিযোগ- রাজতন্ত্র সামরিক বাহিনী ও ধর্মীয় উপাসনার পিছনে অত্যধিক ব্যয় করে, সে ব্যয় করা হোক আসিরিয় রাজ্যের দরিদ্র মানুষের কল্যাণে ... এমন কী আনবা  দেবী ইশতার বিরোধী ...আদাদ ক্রর হাসেন। ওই উন্মাদটাকে হত্যা করাই শ্রেয়। আদাদ দীর্ঘশ্বাস ফেললেন। তিনি দেবী ইশতার-এর একান্ত উপাসক, তার বয়স প্রায় সত্তর। দীর্ঘকাল জিগুরাটে বসবাস করছেন  । কোনও দিন দেবী ইশতারকে দেখেনি। অথচ, ভক্তদের  বলতে হয় দেখেছেন। আসিরিয়বাসী যে দেবীকে প্রতিমুহূর্তে স্মরণ করে।এও এক রহস্য। ইদিকলাত পাড়ে এসে রথ থামল। রথ থেকে নেমে আসতেই আদাদকে মধ্যরাত্রির অস্থির বাতাস ধাক্কা দেয়। সেই সঙ্গে লোনা গন্ধ পেলেন আদাদ।  নদী পাড়ে  সম্রাট সেননাচেরিব দাঁড়িয়ে। সম্রাটের পাশে কয়েকজন সৈন্য । আদাদ জানেন-এরা সম্রাটের অনুগত দেহরক্ষী। তাদের কারও কারও হাতে  মশাল, যদিও  জ্যোস্নার আলোয় চারপাশ উজ্জ্বল হয়ে আছে ।   নদীপাড়ে  একটি কালো রঙের শবাধার। শবাধার কেন ? আদাদ এর ভ্রুঁ কুঁচকে ওঠে।  আদাদ মাথা ঝুঁকিয়ে সম্রাটকে কুর্ণিশ করলেন।সম্রাট মাথা নাড়লেন। মধ্যবয়েসি সম্রাটের মাথায় শিরস্ত্রাণ, পরনে যুদ্ধের পোশাক। সম্রাট কালক্ষেপন না-করে সরাসরি প্রসঙ্গে এলেন। বললেন, রানীর অসুখ যখন সারছে না ... আমি ভেবে দেখলাম রানী নিসাবা কে ইদিকলাত নদীতে ভাসিয়ে দেওয়াই উত্তম। আপনি কি বলেন?আদাদ চমকে ওঠে। কোনওমতে বললেন,  আমার দৃঢ় বিশ্বাস, আপনার প্রতিটি সিদ্ধান্তই যথার্থ। সম্রাট বললেন, তাহলে আপনি কালই নগরে প্রচার করে  দিন    দেবী ইশতার নিসাবাকে উর্ধ্বলোকে নিয়ে গেছেন।আদাদ সামান্য বিস্মিত হলেও বললেন, আপনার ইচ্ছেই আগামীকাল আমার জিহবায় ভর করবে। সম্রাটকে সন্তুষ্ট মনে হল। তিনি শবাধারের দিকে আঙুল তুলে  ইঙ্গিত করলেন।দেহরক্ষীরা শবাধারটি তুলে নদীর কিনারে যায়। তারপর তরল রূপার রঙের জলে ভাসিয়ে দিল। ঠিক তখনই আদাদ এর মনে ক্ষীণ এক সন্দেহ উকিঁ মারে। রানী নিসাবার বিচিত্র অসুখের কারণ বিষ প্রয়াগ নয়তো? সম্ভবত। বিষপ্রয়োগ সম্রাটের  ইচ্ছেয় ঘটেছে? সম্ভবত। আর তা আদাদকে জানানো হয়নি। সব সময় যে সম্রাট তার পরামর্শ নেন -তা নয়। সম্রাট  মন্ত্রী জাবাবার পরামর্শও নেন। কিন্তু বিষ প্রয়োগের কি কারণ? আনবা  কি রানী নিসাবার সঙ্গে  প্রণয়ে লিপ্ত হয়েছিল? সম্ভবত।  সম্রাটের  বদলে রানী নিসাবাবে ক্ষমতায় দেখতে চায় আনবা । ভাস্কর আনবা, সুদর্শন, তা ছাড়া সে  রাজপ্রাসাদের অনেক ভাস্কর্য নির্মাণ করেছে সে। সম্ভবত তখনই পরিচয় হয়েছিল রানীর সঙ্গে।  আর, কি বিধবা কি সধবা - সব বয়েসি নারীই শিল্পীদের প্রতি দূর্বল থাকে। রানী নিসাবা আনবা কে ভালোবাসতেই পারে।  গুপ্তচরের মাধ্যমে সম্রাট সে প্রণয়ের কথা জেনেছেন? সম্ভবত। কলদিয় যুবরাজ ২য় মারদুক-আপলা-ইদ্দিনা সঙ্গে আনবা এর যোগসাজশ দেখানো হয়েছে। সে গোপন সম্পর্কের কথা মন্ত্রী জাবাবা ঘোষনা করেছেন।নদীতে ভাসছে  রানী নিসাবার শবাধার ... শবাধারে রানী নিসাবা মৃত কিংবা মুমূর্ষ...এই মুহূর্তে নির্ঘূম আনবা কি ভাবছে তা আদাদ এর জানতে ইচ্ছে হয় ।  আদাদ মুখ তুলে আকাশের দিকে তাকালেন। প্রাচীন আকাশে নক্ষত্রের সমারোহ ও একটি নির্বিকার চাঁদ।  দেবী ইশতার দেখছেন কি না কে জানে। নাকি দেবী ঘুমিয়ে আছেন? আদাদ দীর্ঘনিঃশ্বাস ফেললেন। নিনেভ নগরে প্রেম ও অপ্রেমের যে দুঃখজনক ঘটনা  ঘটে গেল তা ভবিষ্যতেও বহুবার ঘটবে।আদাদ জানেন।

