গল্প: পায়ের স্পর্শ



                        সিঁধ কাটা শেষ হলে পর  ছোট্ট সুড়ঙ্গের ভিতর কিছুক্ষণ উবু হয়ে পড়ে থাকে সে। নির্জন শেষ রাত। অস্ত গিয়েছে চাঁদ। নিকষ অন্ধকারে নিজেরই হৃৎপিন্ডের ধব ধব ধব ধব শব্দ শুনতে পায় সে। আর পায় সরিষার তেলের গন্ধ; ধরার পড়ার ভয় নেই, শরীরে ভালো করে ডলে নিয়েছে সরিষার তেল; তা ছাড়া বাবুল ব্যাপারি ঘরে নাই,  সে নিশ্চিত, রুইতপুর গেছে ব্যাপারি ।  নূরজাহানের ঘরে একাই থাকার কথা। বেচারি, ছেলেপুলে হয়নি, এজন্য । গতকাল বিকেলেই সে বরদার হাটে  বাবুল ব্যাপারির নতুন বিয়ের গুঞ্জন শুনেছে । এত রাতে তো নুরজাহানের ঘুমিয়ে থাকার কথা। অল্প অল্প করে সাপের মতো এগোয় শহীদুল্লা ।হিম মেশানো কাঁচা মাটির গন্ধ পায়। অন্ধকারে কোনও কিছু ঠাওর হয় না। সুড়ঙ্গের মুখে অন্ধকারে ইঁদুরের মতো মুখ করে চোখে অন্ধকার সইয়ে নিতে থাকে। দু-হাতে ভর রেখে উঠে দাঁড়াতে থাকে।  কপালে কার যেন ঝুলন্ত পায়ের স্পর্শ পায় সে।  বড় শীতল সে স্পর্শ । প্রচন্ড ঠান্ডায় মুহূর্তেই জমে ওঠে শহীদুল্লা  ... তারপর প্রবল আতঙ্কে জর্জরিত হয়ে ছোট্ট সুড়ঙ্গ পথে পিছিয়ে যেতে থাকে ...

