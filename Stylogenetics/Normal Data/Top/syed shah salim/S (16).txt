আজ পঁচিশে ফেব্রুয়ারি।সারা বিশ্বের সাথে গোটা বাংলাদেশ ছিলো কর্মচঞ্চল, কোথাও ছিলোনা কোন উদ্বেগ-উৎকণ্ঠা। ২৪ তারিখ রাতের বেলা নিশ্চিন্তে যে বাংলাদেশ ঘুমিয়েছিলো, ২৫ ফেব্রুয়ারির কাক ডাকা ভোরে সেই বাংলাদেশ জেগে উঠলো অজানা, অচেনা, এক ভয়ানক হিংস্রতার আতঙ্কে। পিলখানার আশে পাশের বাসিন্দা আর ঢাকার নিউ মার্কেট ও ধানমন্ডি পিলখানা সংলগ্ন গেটের বাসিন্দারা মুহুর্মুর্হু গোলাগুলি আর উচ্ছৃঙ্খল কতিপয় ভিন্ন এক শ্লোগানের শব্দে ভয় আর আতঙ্ক নিয়ে জেগে উঠলেন।

কেউ প্রথমে কিছুই বুঝে উঠতে পারছিলেননা। কোথা থেকে গুলির সেই ভয়াবহ শব্দ ভেসে আসছে। যখন নিজেকে সামাল দিয়ে একটু বুঝে উঠার চেষ্টা করছিলেন, তখনি ঘটে যায়, পৃথিবীর শ্রেষ্ঠ নির্মম ও হ্নদয় বিদারক ও লোমহর্ষক ট্র্যাজেডি। সমসাময়িক পৃথিবীর নারকীয় সেই সব ঘটনার দৃশ্যাবলীর সাথে ঢাকার পিলখানার সেই নারকীয় হত্যাকাণ্ডের কোন মিলই বিশ্ববাসী খোজে পাচ্ছিলোনা। সব চাইতে বড় আশ্চর্য যা হতে হয়, আর তাহলো, যে সিপাহী তার উপরের কর্তার হুকুম তামিল করে আসছিলো দিনের পর দিন, যে তার অফিসারের নির্দেশে জীবন বাজী রেখে দেশ জনগণ জাতিকে রক্ষা ও নিরাপত্তা এবং শৃঙ্খলা দিতে বদ্ধ পরিকর ছিলো, জীবনবাজী রেখে ঝাঁপিয়ে পড়তো, সেই সিপাহী, সেই সৈনিক কাক ডাকা ভোরের নির্মল ও পরিচ্ছন্ন আবহাওয়ার শুরুতেই তার সেই প্রাণপ্রিয় হুকুম দাতাকে এক নিমিষেই নির্মম ও নিষ্ঠুরভাবে ব্রাশ ফায়ার করে হত্যা করেই ক্ষান্ত হয়নি, সেই লাশগুলো নালা নর্দমায় ইচ্ছে মতো ফেলে দেয়। সেই আদিম নির্মমতা এখানেই থেমে থাকেনি। সেই সব সিপাহী আর সৈনিকদের নারকীয় হত্যা আর নির্মমতার ভয়াবহতায় বাংলাদেশ নয়, সমগ্র বিশ্ব হয়েছে হতচকিত, হতবিহবল। ঐ ভ্রান্ত ও দুষ্টু সৈনিকেরা এর পর একে একে হত্যা করে তাদের উর্ধ্বতন অফিসার, অফিসারদের স্ত্রী, কন্যা, স্বজন, শিশু, ধর্ষণ আর অশ্লীলতায় মেতে উঠে, তারপর একে একে সেই সব লাশগুলোকে একত্র করে একই কবরে মাটি চাপা দিয়ে দেয় রাতের অন্ধকারে। তারা এমন করে একে একে হত্যা করে বাংলাদেশ সেনাবাহিনীর সব চাইতে চৌকস আর টেলেন্টেড এবং দেশপ্রেমিক ৫৭ জন সৈনিক অফিসার সহ মোট কর্মকর্তা ৭০ জনকে। ২০০৯ সালে ঘটে যাওয়া এই নিষ্ঠুর হত্যাযজ্ঞের এই নিষ্ঠুরতার সাথে বাঙালি ও বাংলাদেশের ইতিহাস, কৃষ্টি , সংস্কৃতির কোন মিলই খুঁজে পাওয়া যাচ্ছেনা। তাবৎ জাতি জানতে চায়, কি এমন কারণ যে, কতিপয় বিপথগামী সিপাহীর নিষ্ঠুরতা ও বেপরোয়া দস্যুপনার কাছে গোটা পিলখানার হাজার হাজার সৈনিক জড়িয়ে পড়লো, অথচ সরকার, প্রশাসন, গোয়েন্দা নেটওয়ার্ক কেউ কিছুই জানলোনা। কোথায় যেন কোন প্রশ্নের উত্তর আজো মেলছেনা। জাতির সাধারণ জনগণ মেলাতে পারছেননা।

পিলখানার এই ট্র্যাজেডির এই নির্মমতার ব্যাপারে সরকার গঠিত তদন্ত কমিশনের রিপোর্টেও এর কোন সমাধান মিলেনি। নানা জনের নানা কথা বাতাস ভারি করে কেবল ঘুর পাক খাচ্ছে।

বিডিআর বিদ্রোহী মামলায় সরকার ৬ হাজার ৪৬ জন, হত্যা মামলায় আসামি হন ৮৫০ জন এবং বিস্ফোরক মামলায় আসামি ৭৮৭ জন করে দুটি বিশেষ আদালতের মাধ্যমে ফৌজদারি অপরাধের জন্য লালবাগ থানা ও নিউমার্কেট থানায় পৃথক মামলায় বিচার কাজ অনুষ্ঠিত হয়। বিদ্রোহের ঘটনায় ১৯৭৪ সালের বিডিআরদের নিজস্ব আইন (বিডিআর অ্যাক্ট) অনুযায়ী দেশব্যাপী তৎকালীন বিডিআর বিদ্রোহের ঘটনার সঙ্গে জড়িত ১৭ হাজার ৩০৬ জন বিডিআর জওয়ানকে বিচারের আওতায় নিয়ে আসা হয়।

ওই সময় ১১টি বিডিআর কোর্টে বিডিআর অ্যাক্টে দেশব্যাপী ৫৬টি মামলা হয়। এ মামলায় মোট ৬ হাজার ৪৬ জনকে আসামি করা হয়। এদের মধ্যে চার্জশিট ভুক্ত মোট ৫ হাজার ৯২৬ জনকে শাস্তি দেয়া হয়। এসব মামলায় পাঁচজন বিডিআর জওয়ানের বিরুদ্ধে অভিযোগ প্রমাণিত না হওয়ায় চার্জশিট থেকে বাদ দেয়া হয়।

বিচারে বিডিআর অ্যাক্ট অনুযায়ী ন্যূনতম শাস্তি ছিল চার বছর কারাদণ্ড ও একশ টাকা জরিমানা এবং সর্বোচ্চ সাত বছরের কারাদণ্ড।

দীর্ঘ চার বছরের বিচারকার্য শেষে গত ৫ ডিসেম্বর বিচারক ডঃ. মোঃ আক্তারুজ্জামান এই কাঙ্ক্ষিত রায় দেন। রায়ে ১৫২ জনকে ফাঁসির দণ্ড দেয়ার পাশাপাশি আরো ৪২৩ জনের কারাদণ্ড দেয়া হয়। এদের মধ্যে ২ জন আসামিকে যাবজ্জীবন, ১৫৮ জনকে যাবজ্জীবনসহ ৪০ বছর কারাদণ্ড ও ২৬৩ জন আসামিকে বিভিন্ন মেয়াদে সাজা দেয়া হয়।

বিডিআরের ডিজি মেজর জেনারেল শাকিল এবং মিসেস নাজনীন শাকিলকে সহ অন্য অফিসারদের কি নির্মম আর নিষ্ঠুরভাবে সেই সব সিপাহি আর সেনারা হত্যা করেছে, তার বর্ণনা খোদ তাদের জবানবন্দিতে আদালতে তারা দিয়েছে। প্রশ্ন জাগে এতো নিষ্ঠুর আর এতো নির্মম কি কয়রে হলো তাদের অধীনস্থ সিপাহীরা?

সবচাইতে বড় যে ভয়াবহ দৃশ্য আর নির্মম তামাশা সেদিন বিডিআরের জোয়ানেরা জাতির সামনে করেছিলো আর তাহলো, ডিএডি তৌহিদ সহ প্রতিনিধিরা প্রধানমন্ত্রী শেখ হাসিনার সাথে সমঝোতার বৈঠক করলো, অথচ এর আগেই তারা কিনা ঐ ৫৭ জন অফিসার সহ ৭০ জনকে নির্মমভাবে হত্যা করে দাবি দাওয়া নিয়ে বৈঠকে আসে! কি ভয়ানক পৈশাচিকতা আর বর্বরতা! এমন তামাশা কিনা খোদ নিজ দেশের সহকর্মী, সহযোদ্ধা ভাইদের সাথে ! কোথায় যেন গড় মিল মনে হচ্ছে। মাননীয় আদালতের ব্যাখ্যায়ও যে জিঘাংসার কোন জবাব মিলেনি।

জাতি আজো জানতে পারলোনা এতো বড় নির্মম নিষ্ঠুর ট্র্যাজেডি বাংলাদেশের সব চাইতে সুশৃঙ্খল এবং স্বাধীনতা ও মুক্তিযুদ্ধের মধ্য দিয়ে গড়ে উঠা আধা সামরিক বাহিনীর এই গর্বিত অংশের ভিতরকার আসল ঘটনা, যেজন্যে প্রাণ দিতে হলো ডিজি সহ সেই সময়কার সারা জাগানো র্যা বের মেজর গুলজার সহ বীর সেনা অফিসারদের। সেদিন ভোর বেলা কারা মাথায় সবুজ কাপড় বেঁধে শ্লোগান দিয়ে গেট দিয়ে বের হয়ে গিয়েছিলো, কারা লুঙ্গি পরে পেছনের খোলা গেট দিয়ে বের হয়ে বুড়ি গঙ্গা ক্রস করেছিলো। কেন পুলিশ, র্যা ব, সেনাবাহিনী সমস্ত পিলখানা কর্ডন দিয়ে নিরাপত্তাব্যুহ তৈরি করেনি ? কেন সেনাবাহিনী তৎক্ষণাৎ অতি জরুরী যুদ্ধ কৌশল গ্রহণ এবং লজিস্টিক সাপোর্ট প্রদানে দেরী করেছিলো ? ডিজি খোদ যেখানে প্রাণ রক্ষার জরুরী সাহায্য চাচ্ছিলেন, তখন সেনা ভবন আর নিরাপত্তার মহাগুরুরা কি করছিলো ?

এই সব প্রশ্ন কেবল জাতির সামনে বছর ঘুরেই ঘুর পাক খাবে। কোন জবাব মিলবেনা। অথচ এ জাতির রয়েছে যুদ্ধ জয়ের অদম্য সাহসী এক সংগ্রাম ও জয়ের নাম বাংলাদেশ। সেই বাংলাদেশে কিনা ঘটে গেলো ইতিহাসের নির্মম ট্র্যাজেডি! জবাব দাও বাংলাদেশ। আজ না হয়, কাল তোমাকে দিতে হবে। এতো রক্তের ঋণ এমন করেই কি ইতিহাসের নিষ্ঠুর নির্মমতার অংশ হয়েই থাকবে? বাঙালি কি কেধেই চলবে নিরন্তর ?

রাজনীতির বাইরে উঠে দেশ, মা, মাতৃকা আর মানবতা ও চিরন্তন শ্বাসত ভালোবাসা, স্নেহ, মমতায় উদার মন নিয়ে এই পৈশাচিক নারকীয় ট্র্যাজেডির বিরুদ্ধে আমাদের মিলিত দীর্ঘশ্বাস, নিহত শহীদদের আত্মার আর কষ্টের পাহাড় বুকে নিয়ে বেঁচে থাকা তাদের পরিবার-পরিজনদের সাথে এক মোহনায় এসে মিলিত হয়েই এই জঘন্য পৈশাচিক নারকীয় হত্যাযজ্ঞের প্রতিবাদে সোচ্চার আর ভালোবাসায় নিবেদিত প্রাণ- এমন যখনি হবে, তখনি কেবল আশা করা যায়, অনেক অজানা প্রশ্নের উত্তর জানা যাবে।

যে পরিবার, যে মা, যে বোন, যে ভাই, যে সন্তান সেদিনের পিলখানার নিষ্ঠুর ট্র্যাজেডিতে প্রিয় সন্তান, প্রিয়তম স্বামী, বাবা, বোন, ভাই হারিয়েছেন তাদের সকলের জনই রইলো আমাদের হ্নদয়ের অতলান্ত প্রদেশ থেকে গভীর শ্রদ্ধা, সহানুভূতি আর ভালোবাসা।আমরা তাদের সাথে গভীর শোক শ্রদ্ধা আর ভালোবাসায় সমভাবে ব্যথিত, অংশীদার।

প্রিয় মা, প্রিয় ভাই, বোন, শহীদের সন্তানেরা- আপনাদের অকৃত্রিম শ্রদ্ধা আর ভালোবাসা।