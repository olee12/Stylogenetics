স্বাধীনতা দিবসের অনুষ্ঠানে দেয়া বক্তব্যকে কেন্দ্র করে খালেদা জিয়া, তারেক রহমান এবং শেখ হাসিনা এখন মারমুখী এবং আওয়ামীলীগ ও বিএনপির রাজনীতি উত্তপ্ত বলা যায়। সারা বিশ্বের কূটনীতিক আর দেশী বিদেশী রাজনৈতিক বোদ্ধা আর সুশীল সমাজের প্রতিনিধিরা বার বার যে তাগাদা দিয়ে আসছিলেন সরকার ও বিরোধীদলকে- অর্থবহ নির্বাচনের লক্ষে সংলাপের, আপাতত: কে প্রথম রাষ্ট্রপতি এমন আজগুবি এক অর্থহীন বিতর্কের সূচনা করে বিএনপি ও তারেক রহমান পরিস্থিতিকে অনেকটাই উথলে দিয়েছেন।

তারেক রহমানের বক্তব্যের মাত্র ১ দিনেরও কম সময় আগে যেখানে ইউরোপীয় ইউনিয়ন এবং মার্কিন যুক্তরাষ্ট্র থেকে একজন সিনেটর জিএসপি প্রশ্নে অংশগ্রহণ মূলক নির্বাচন ও অর্থবহ সংলাপের মাধ্যমে গ্রহণযোগ্য আগামী নির্বাচনের তাগিদ দেয়া হচ্ছিলো, বলা যায় সরকার অনেকটাই চাপের মধ্যে ছিলো এই দাবীতে, সেখানে হটাত করে বিএনপি সেই সম্ভাবনাকে কাজে না লাগিয়ে অরাজনৈতিক এবং প্রতিক্রিয়াশীল রাজনৈতিক বক্তব্য দিয়ে সব ঘোলাটে করে ফেলে। আওয়ামীলীগ দেশী বিদেশী চাপে নাজেহাল অবস্থায় এরকম এক দুর্লভ সুযোগ হাত ছাড়া যে করতে চায়না, সরকারের তাৎক্ষনিক প্রতিক্রিয়া দেখে সেটাই সকলের কাছে প্রতিভাত হয়েছে। কেননা আওয়ামীলীগের গোটা পরিবার ঝাঁপিয়ে পড়েছে এমন মোক্ষম এক অস্র বিএনপি ছুড়ে দেয়ার জন্যে লুফে নিতে। শেখ হাসিনা বলা যায় দক্ষ নাবিকের ন্যায় বিএনপির এই তীরকে এখন নিজের দেশি বিদেশী চাপের বিপরীতে রাজনীতির সেন্টারে এই ইস্যু নিয়ে এসে বেশ রিলাক্স মুডে থাকার চেষ্টা করছেন।

ভারতে ক্ষমতার পট পরিবর্তনে মার্কিন যুক্তরাষ্ট্র যখন দেখছে, এই সুযোগে বাংলাদেশ প্রশ্নে তার অবস্থান পরিষ্কার করে রাজনীতির মঞ্চে নতুন গেইম খেলার সুযোগ সৃষ্টি হচ্ছে। সেজন্যে আমেরিকা কুশলী খেলোয়াড়ের মতো এখনো সরকারকে স্বীকৃতি দেয়নি।আমেরিকার সিনেটে যখন গার্মেন্টসে জিএসপি ফিরিয়ে দেয়া নিয়ে আলোচনা আসে, তখনি মার্কিন যুক্তরাষ্ট্র নানা মানবাধিকারের ও গণতন্ত্রের শর্তের সাথে এই জিএসপি মিলিয়ে তা আটকে দেয়- উদ্দেশ্য সরকারকে চাপের মধ্যে রাখা। কেননা দশম নির্বাচনের আগে মার্কিনীরা সংকেত দিয়েছিলো টিকফা চুক্তি কার্যকর করলেই অনেক কিছুতেই ছাড় এমনকি ইউনুস ইস্যু বাদ দিয়ে পদ্মা সহ জিএসপি পেতে আলোচনা সাপেক্ষে ফিরিয়ে দেয়া হবে। এখন এসে অন্য কথা বলছে। মার্কিন যুক্তরাষ্ট্র সুযোগের অপেক্ষায় ছিলো-নিউ ইয়র্কের কনসাল জেনারেলের বিরুদ্ধে তার গৃহকর্মীর ফেডারেল সরকারের কাছে মামলা ও আবেদন সেই একই প্রক্রিয়ার ধারাবাহিক অংশ।ভারতের সাথে মার্কিনীরা যে চালে ভুলে করেছে, অধিকতর সহজ ও দুর্বল বাংলাদেশের সাথে বিশ্ব মিডিয়া ও ইসলামিক কান্ট্রিগুলোর বিরাগভাজন না হতে ভিন্ন আঙ্গিকে কনসাল জেনারেলকে উপলক্ষ করে খেলতে চেয়েছিলো। কিন্তু বাধ সাধে, তার আগেই মিডিয়ায় ফাঁস হয়ে যাওয়াতে শেখ হাসিনার সরকারের তড়িৎ সিদ্ধান্তে কনসাল জেনারেলের মার্কিন মুল্লুক ত্যাগ, আপাতত: সেই বিষয় অল্প সময়ের জন্যে ঢাকা পড়ে যায়।কিন্তু এই ইস্যু সামনে আসবে, আরো কিছু পড়ে। কেননা মার্কিনীরা জানে এই কনসাল জেনারেল ইউরোপ বা মধ্যপ্রাচ্যের কোন দেশে পোস্টিং হলে ফেডারেল কোর্টের রায় নিয়ে তাকে ফিরিয়ে নেয়া কোন ঝামেলা নয়, এমনকি বাংলাদেশ থেকেও।

সিআইএ ও পেন্টাগন ভারত মহাসাগরে উপস্থিতির টার্গেট নিয়ে একের পর এক সূত্র ও তথ্য হাজির করছে মিডিয়ায় ধ্বংস হয়ে যাওয়া মালয়েশিয়ান ফ্লাইট এমএইচ-৩৭০ নিয়ে। শুরুতেই মালয়েশিয়ার নাজিব সরকারকে টোপ গেলাতে সক্ষম হলেও মিডিয়া ঝাঁপিয়ে পড়ার কারণে মার্কিনীরা পিছু হটে।তবে সিআইএ হাল ছাড়েনি। শেখ হাসিনার সরকার জানেন, তার উপর চাপ সৃষ্টির লক্ষ নিয়ে পেন্টাগন ও সিআইএ সুদূর প্রসারী এক পরিকল্পনার অংশ নিয়েই মালয়েশিয়ান ফ্লাইটের এই নয়া নয়া স্টোরি বিশ্ব মিডিয়ায় নিয়ে আসছে-উদ্দেশ্য ভারত মহাসাগর কেন্দ্রিক বঙ্গোপসাগরে উপস্থিতি নিশ্চিত করা, যার অবশ্যম্ভাবী রাজনৈতিক দর্শন হিসেবে সামনে চলে আসতো গ্রহণযোগ্য ও সকলের অংশগ্রহণমূলক নির্বাচনের ব্যবস্থা। চীন ও ভারতের এডভান্স সার্চ আর সামরিক ও রাজনৈতিক কূটনীতির দূতিয়ালিতেও সিআইএ এ ব্যাপারে এক পা সামনে-দু পা পেছনে নীতিতে এগুচ্ছে। কেননা মার্কিনীরা জানে ভারতে নেতৃত্বের পরিবর্তন আসছে। ভারতীয় নেতৃত্বের পরিবর্তনের সুবাধে বাংলাদেশ ও দক্ষিণ এশিয়ায় মার্কিনীরা তাদের নীতি নতুন করে সাজাবে সে লক্ষ নিয়েই তারা এগুচ্ছে।তাদের সাথে সহযোগীর হাত নিয়ে এগিয়ে এসেছে আইএসআই। ভারতের সাথে ঠাণ্ডা লড়াই আর স্বভাবজাত প্রেক্ষিতেই আইএসআই মার্কিনীদের সাথে থাকবে বা আছে-এটা নিশ্চিত।

বিএনপির হাই কমান্ডের নেতৃত্বের মধ্যে বেগম জিয়া ছাড়া আর কেউই আইএসআই এর সাথে সরাসরি যোগাযোগ রাখার নিয়ম নেই।যেমন করে নিয়ম রয়েছে চেয়ারপার্সনের উপদেষ্টারা মার্কিনীদের সাথে যোগাযোগ রক্ষা করে চলেন। আবার তারেক রহমান যখন লন্ডনে বক্তব্য রাখেন সেদিন যারা মঞ্চে উপস্থিত ছিলেন,সেই বিএনপি নেতা সিলেটে থাকাকালীন সময়ে আম্বরখানায় জামায়াতের নেতা ছিলেন। কট্রর এই জামায়াতের এই নেতা লন্ডনের কার্ডিফে এখন বিএনপির থিংক ট্যাংক হিসেবে তারেক রহমানের সার্কেলের সাথে মিশে গেছেন। সিআইএ এবং আইএসআই মিলে যে রাজনৈতিক প্লট তৈরি করে বাংলাদেশের রাজনীতিতে বোমা ফাটাতে যাচ্ছিলো, জামায়াতের সাথে আইএসআইয়ের ইসলামিক ফ্রন্টের অংশের যোগাযোগের প্রেক্ষিতে সেই প্লট আগে ভাগে জামায়াত রাজনৈতিক স্বার্থে তার নিজস্ব সিক্রেট মিশন নিয়ে বিএনপি ও তারেক রহমানের ঘাড়ে সওয়ার করে বাংলাদেশের প্রথম রাষ্ট্রপতির বিতর্ক সামনে নিয়ে আসে অতি কৌশলে। যা খালেদা জিয়ার সাথে সরাসরি লিয়াজো মেইন্টেইনের আইএসআই কর্মকর্তা কৌশলের কাছে মার খেয়ে যান। আবার নয়া দিল্লীর কূটনৈতিক সূত্র দাবী করছে আইএসআইকে টেক্কা দিয়ে মূলত ছদ্মবেশী র-এজেন্ট বিএনপির ঘাড়ে সওয়ার করে মিশন একমপ্লিশড করেছে- হাসিনার রাজনৈতিক ফায়দা হাসিলের জন্যে।

এখন প্রশ্ন হলো- আগামী নির্বাচন অবাধ ও নিরপেক্ষ এবং সকলের অংশ গ্রহণের লক্ষে ইউরোপীয় ইউনিয়ন সহ সকল কূটনীতিক এবং রাজনৈতিকদলগুলো সরকারকে প্রেসারের মধ্যে নিয়ে আসার এহেনও পরিস্থিতিতে খালেদা জিয়া ও তারেক রহমান কি ফায়দা হাসিল করতে চান ? বিগত পাঁচ বছরে আওয়ামীলীগ এবং একই সাথে জামায়াতের বাঁশের কেল্লার প্রচারণায় অনুপ্রাণিত হয়ে বিএনপির এই টিম ভাবছে, আওয়ামীলীগের বিরুদ্ধে ব্লাফ আর খুনটুসীর মিথ্যা প্রচারণার মাত্রা যদি মাত্রাতিরিক্ত হারে বাড়িয়ে দেয়া যায়, আওয়ামীলীগের মনোযোগ সেই দিকে ধাবিত করে একধরনের প্যানিক সৃষ্টি করে আন্দোলনের ক্ষেত্র তৈরি করে রাজনৈতিক ফায়দা লুটে নেয়া।বিএনপির এই টিম দেখছে আপাতত: তারা সফল। কারণ আওয়ামীলীগও তাদের এই কৌশলে ঝাঁপিয়ে পড়েছে।পুরো আওয়ামীলীগের মনোযোগ এখন খালেদা জিয়া ও তারেক রহমান কেন্দ্রিক করা সম্ভব হয়েছে। কিন্তু বিএনপির এই কৌশল মারাত্মক ভুল, যেমন ভুল ছিলো জামায়াতের কৌশল। এতে বিএনপি ও তারেক রহমানের জনপ্রিয়তাই শুধু কমাবেনা, এমনকি দলীয় নেতা কর্মীদেরকেও বিভ্রান্তির মধ্যে ফেলে দিয়েছে, যা তাদের রাজনৈতিক দুর্যোগ হয়ে দেখা দিবে। কেননা খালেদা জিয়ার বিগত পাঁচ বছরের রাজনৈতিক ভুল কৌশল আর ভুল রাজনীতির চালের কারণে আন্দোলনে জনপ্রিয়তা থাকা সত্যেও মাঠে মারা গেছে। এমনকি ইউরোপ, আমেরিকা আর জাতিসংঘের ও দেশীয় থিংক ট্যাংকদের পাশ কাঠিয়ে খালেদা জিয়া জামায়াত ও কট্রর প্রতিক্রিয়াশীল এবং আইএসআইয়ের পরামর্শে হাসিনার অধীনে নির্বাচন না করার ভুল সিদ্ধান্ত থেকে কোন শিক্ষা এখনো নেননি, উপরন্তু মাঠের নেতা কর্মীদের অরক্ষিত ও যোগাযোগহীন রেখে শুধু মাত্র নিজ গুলশান ও ব্যক্তিগত কতিপয় স্টাফ নির্ভর রাজনৈতিক গেইম খেলে রাজনীতির মাঠে ফানুস তোলার চেষ্টা করছেন, যেমন তার ছেলে লন্ডনে বসে একই রকম সার্কেলে আবদ্ধ হয়ে ভুল চাল চেলে চলেছেন।

এটা সহজেই অনুমেয়, ক্ষমতার বাইরে থাকার কারনে এবং যখন আবারো পরিষ্কার রাজনৈতিক ছক দেখতে পাচ্ছে যে, আওয়ামীলীগ আগামী নির্বাচনেও একই কায়দায় বিএনপিকে বাইরে রেখে নির্বাচন করার সব প্ল্যান প্রোগ্রাম নিয়ে এগুচ্ছে, তখন ফ্রাস্টেশন আসাটা স্বাভাবিক। স্বাভাবিকভাবেই বিএনপির হাই কমান্ড বা খালেদা জিয়া ও লন্ডনে থাকা তারেক রহমান আওয়ামীলীগ ও মিত্রদের এমন মনোভাব আচ করতে পেরেই হতাশায় ভোগতে পারেন। এটা একেবারেই স্বাভাবিক। কারণ যারা সব সময় ক্ষমতার কাছাকাছি থাকেন, তারা দীর্ঘদিন ক্ষমতার বাইরে থাকলে এক ধরনের হতাশায় পেয়ে বসে। সেটা ক্ষমতাসীন ও ক্ষমতার বাইরে সকলের ক্ষেত্রেই প্রযোজ্য, বিশেষ করে দক্ষিণ এশিয়ায়।তাছাড়া, সব চাইতে বড় কথা হলো, বিএনপি ও খালেদা জিয়া এবং তারেক রহমানের সহ এই সরকারের বিরোধী সকলেরই ধারণা ছিলো, এই সরকার যেন তেন ভাবে দশম নির্বাচন করে বেশীদিন ঠিকতে পারবেনা, বাইরের দেশ সমূহেরও রিকগনিশন পাবেনা। দেশে বিদেশে সমালোচনা ও বড় বড় দেশের চাপের মুখে সরকারে সরে যেতে বাধ্য হবে। কিন্তু বর্তমান রাজনৈতিক সিনারিও ভিন্ন অবস্থা থেকে বিএনপি দারুণ হতাশ। আর তা থেকেই বিএনপি ও তারেক রহমান আর খালেদা জিয়ার ধারণা, এরকম প্রোপাগান্ডা ইস্যু সামনে নিয়ে এসে আওয়ামীলীগকে প্রচার ও প্রোপাগান্ডা এবং একই সাথে মিডিয়া কেন্দ্রিক সেন্টার পয়েন্টে আলোচনা কেন্দ্রীভূত না করে এই সরকারকে কাবু করা যাবেনা। কেননা, বিএনপির হাতে আন্দোলন জমানোর জন্য কোন ইস্যু(ইফেক্টিভ করার মতো)নেই। এটা বিএনপির আন্দোলনের কৌশল তাতে কোন সন্দেহ নাই। খালেদা জিয়া ও তারেক রহমান জামায়াতী ও আমার দেশের চাঁদে দেখার সাঈদী স্টাইলে বঙ্গবন্ধু ও প্রথম রাষ্ট্রপতি নিয়ে ইচ্ছে করে রাজনৈতিক যে প্রোপাগান্ডা মূলক প্রচারণা নিয়েছে- দেখার বিষয় সেটা কতোটুকু তাদের জন্যে সহায়ক হয়। কেননা ইতিমধ্যে খালেদা জিয়া ও তারেক রহমানের এমন বক্তব্য জনমনে হতাশা ও প্রশ্নের জন্ম দেয়াতে এই রাজনৈতিক প্রোপাগান্ডার কৌশল খুব একটা যে কার্যকরী করা যাবেনা, ইতিমধ্যে সেটাই প্রমাণিত হয়েছে। বরং এই কৌশল হিতে বিপরীত হতে চলেছে। তারেক রহমান এবং খালেদা জিয়া ও বিএনপির গ্রহণযোগ্যতা রাজনৈতিক ময়দানে ও তরুণ প্রজন্মের কাছে এক প্রতিক্রিয়াশীল শক্তি হিসেবেই আভির্ভূত হওয়ার সাথে সাথে গ্রহণযোগ্যতাও প্রশ্নের মুখে এনে দিয়েছে। এরকম প্রচারণা কন্টিনিউ তাদের জন্য রাজনৈতিক মৃত্যু যেমন ঘনিয়ে নিয়ে আসবে, বিপরীতে আগামী নির্বাচনেও শেখ হাসিনা বিএনপিকে বাইরে রেখে কিংবা বিএনপির মুক্তিযোদ্ধা অংশকে নিয়ে নতুন রাজনৈতিক মঞ্চ বা মোর্চার মাধ্যমে একাদশ নির্বাচনের পথ যে সুগম হবেনা- তা কিন্তু এখনি কিছুটা আচ করা যাচ্ছে। কেননা খালেদা জিয়া একের পর এক ভুল রাজনৈতিক চাল, ভুল রাজনৈতিক বক্তব্য দিয়ে জামায়াত ও প্রতিক্রিয়াশীলদের খুশী করলেও বাংলাদেশের বৃহৎ জনগোষ্ঠীকে নিজের বলয় থেকে বের করে দিতেছেন নিজের অজান্তেই। নিজের এই ভুল রাজনৈতিক চাল বিগত পাঁচ বছরেও খালেদা জিয়া ও তারেক রহমান ইচ্ছে করেই বুঝতে সক্ষম হননি, যার খেসারত তাদেরকে ও জাতীয়তাবাদী শক্তিকে দিতে হচ্ছে, আগামীতেও দিতে হবে। বিএনপি এমন কোন আদর্শবাদী রেডিক্যাল রাজনৈতিক দল নয় যে দীর্ঘদিন ক্ষমতার বাইরে থেকে দল গুছিয়ে রাখতে পারবে। আগামী চার বছরের মধ্যে রাজনৈতিক মঞ্চে অনেক নাটকীয়তার জন্ম দিবে সন্দেহ নাই। সুবিধাবাদী ও সুযোগ সুবিধা বঞ্চিতরা এবং বিগত জোট সরকারের সময় আওয়ামীলীগের মতোই যারা টাকা পয়সা বানিয়েছিলেন, নিজেদের সহায় সম্পত্তি রক্ষার জন্যে সরকারের সাথে লিয়াজো করবেন-এটা পরিষ্কার।শুনা যাচ্ছে, এখনি অনেকেই লাইন দিয়ে আছেন, পথ ঘাট ঠিক করে রেখেছেন।

প্রতিনিয়ত উদ্ভট রাজনৈতিক বক্তব্য দিয়ে বিএনপি আগামী নির্বাচন পর্যন্ত নিজেদের নিয়ে যেতে পারবে কিনা সেটাই দেখার বিষয়।