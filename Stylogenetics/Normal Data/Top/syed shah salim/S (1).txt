বাংলাদেশের অভ্যন্তরীণ রাজনীতিতে ভারত কেন্দ্রিক কিংবা ভারত ইস্যু এক বিরাট ভূমিকা রেখে থাকে। কি সরকারি কি বিরোধীদল- এ ক্ষেত্রে যেই ক্ষমতায় থাকে, ভারতীয় ইস্যুকে বিরোধীদল বেশ কায়দা কানুনের সাথে কাজে লাগিয়ে থাকে, ব্যতিক্রম শুধু শেখ হাসিনার ২০০৯ থেকে এখন পর্যন্ত চলে আসা সরকার। এ ক্ষেত্রে বিরোধীদল যতোটা না ভারতীয় এই কায়েমি ইস্যুকে মিডিয়া কেন্দ্রিক শোরগোল তুলতে পেরেছে, ততোটাই জনমনে আলোড়ন তুলে ফায়দা ঘরে তুলতে ব্যর্থ হয়েছে। কেননা বাংলাদেশ স্বাধীন হওয়ার পর থেকেই প্রত্যেকটা সরকারের সময়েই বিরোধীদল ভারতীয় ইস্যুকে বেশ দক্ষতার সাথে কাজে লাগিয়ে ক্ষমতায় এসেছিলো। শেখ হাসিনার সরকার ব্যতিক্রম এই কারনে যে প্রচণ্ড ভারত বিরোধী স্রোতকে সামনে ঠেলে দিয়ে উজানে নৌকা বেয়ে তিনিই প্রকাশ্যে ভারত পূজা অব্যাহত রেখে দ্বিতীয় বারের মতো ক্ষমতার দণ্ড মুণ্ডের মালিক হয়ে আছেন। এখনকার সময়ে সেই সময় এবং যুগ এবং রাজনীতির চাল পাল্টে গেছে অনেক। এখন সরকারি দল ভারতীয় ইস্যুকে বিরোধীদলের উপর চাপিয়ে দিয়ে ফায়দা লুটতে ব্যস্ত দেখা যায়, অথচ নিজেদের সাথে ভারতীয় সরকারের দহরম মহরম।

বাংলাদেশ স্বাধীন হওয়ার পর থেকে ধারাবাহিক ইতিহাস ও রাষ্ট্রপতি, তার প্রধানমন্ত্রী কিংবা সামরিক শাসকদের শাসনকাল পর্যালোচনা করলে একটা ঐতিহাসিক সত্য কাকতালীয় ভাবে মিলে যায় সকল শাসন কালীন সময়ে। সেটা আমরা যেমন বঙ্গবন্ধু শেখ মুজিবুর রহমানের শাসন কালেও পাই, তেমনি বিচারপতি সায়েম, শহীদ রাষ্ট্রপতি জিয়াউর রহমান, বিচারপতি সাত্তারের স্বল্পকালীন শাসনকাল, একই সাথে সবচাইতে দীর্ঘকালীন শাসনকালের সৌভাগ্যের অধিকারী হোসেইন মোহাম্মদ এরশাদের শাসনকালীন সময়েও ঠিক একই সূত্র আমরা হুবহু মিলে যেতে দেখি। ১৯৯০ সালের গণ-অভ্যুত্থানে এরশাদের পতনের পর গণতান্ত্রিক সরকারের যেই যাত্রা, সেই সময়কালীন সরকারের ধারাবাহিকতা বাদ দিয়ে আমরা মাঝ খানের মঈনুদ্দিন ফখরুদ্দিনের জরুরী অবস্থার তত্বাবধায়ক সরকারের সময়েও সেই একই সূত্র আমরা দেখেছি। বাদ দিয়েছি এই কারণে উভয় (খালেদা- হাসিনা) সরকার গণতান্ত্রিক কাঠামোর মধ্যে মেয়াদ শেষে নির্বাচনের মাধ্যমে ক্ষমতা হস্তান্তরিত হয়েছিলো।

১৯৭১ সালে দেশ স্বাধীনতা লাভের পর বঙ্গবন্ধুর নেতৃত্বে যে সরকার ক্ষমতায় অধিষ্ঠিত হয়, সেই সরকারের পজিটিভ এবং নেগেটিভ রাজনৈতিক বিশ্লেষণ যেমন প্রাধান্য পায়, এর নানা ঐতিহাসিক অপরিহার্যতাও রয়েছিলো। তারপরেও আমরা দেখেছি, বঙ্গবন্ধুর সরকার প্রথমে প্রয়াত ইন্দিরা গান্ধীর আশীর্বাদ নিয়েই রাষ্ট্রীয় ক্ষমতায় আসীন হয়েছিলেন। ভারত এবং ইন্দিরা গান্ধীর সরকারও অকৃত্রিম ভালোবাসা উজাড় করে দিয়েছিলো বঙ্গবন্ধুর সরকার এবং বঙ্গবন্ধুর নেতৃত্বে মুক্তিযুদ্ধে।নানা প্রশাসনিক এবং রাজনৈতিক ডামাডোল এবং যুদ্ধবিধবস্ত বাংলাদেশকে নতুন করে গড়ে তুলার জন্য বঙ্গবন্ধুর তখন প্রয়োজন ছিলো ভারত সহ আন্তর্জাতিক দাতা গোষ্ঠী, আইএমএফ, ওয়ার্ল্ড ব্যাংক, মার্কিন যুক্তরাষ্ট্র এবং একই সাথে সাবেক সোভিয়েত ইউনিয়ন, চীন, জাপান, ওআইসি, মধ্যপ্রাচ্য সহ পাশের দেশ মায়ানমারের সাথে সম্পর্কোন্নয়ন এবং সাহায্য-সহযোগিতা ও সমঝোতার দোয়ার উন্মুক্ত করে দেয়া। বঙ্গবন্ধু সেটা শুরুও করেছিলেন।

বাংলাদেশের রাষ্ট্রীয় ক্ষমতায় অধিষ্ঠিত ঐতিহাসিক সেই যোগসূত্রটি তখনো অনেকের দৃষ্টি গোচর হয়নি বা এড়িয়ে যায়। আর সেটাই এখানে তুলে ধরার একটা প্রয়াস মাত্র।

বঙ্গবন্ধু যতক্ষণ ভারত ও ভারতীয় আশীর্বাদ পুষ্ট লবীর সাথে সম্পর্কোন্নয়ন, কূটনীতি, বাণিজ্য এবং পররাষ্ট্রনীতি ঢেলে সাঁঝাতে ব্যতিব্যস্ত, ততোদিন বঙ্গবন্ধু বেশ সানন্দেই দেশ শাসন করেছিলেন। যদিও এর অনেক রাজনৈতিক, অর্থনৈতিক, কূটনৈতিক নানা তাৎপর্য রয়েছে। তার বিশ্লেষণও ভিন্ন ভিন্ন আঙ্গিকে ভিন্নতাও রয়েছে। কিন্তু বঙ্গবন্ধু যখন ভারতের সাথে সম্পর্ক রেখে পূর্ব এশিয়ার দেশ চীন, জাপান, সাথে মায়ানমার, আফগানিস্তান, মধ্যপ্রাচ্যমুখী নীতি সামনের দিকে এগিয়ে নিলেন, তখন আমরা দেখলাম, অন্যান্য কারণের সাথে সব চাইতে কাকতালীয় একটা কারণ(মিল)-যা পরবর্তী সরকারগুলোর ক্ষেত্রেও সমানভাবে আমরা দেখি, পূর্বমুখী নীতি পরিচালনার অল্পদিনের মধ্যেই সেনাবাহিনীর কতিপয় বিভ্রান্ত সৈনিকদের দ্বারা ক্যু`র মাধ্যমে নির্মমভাবে নিহত হলেন। আগেই বলেছি, বঙ্গবন্ধু হত্যার এটা কোন কারণ নয় বরং বঙ্গবন্ধু কর্তৃক পূর্বমুখী পররাষ্ট্রনীতি, অর্থনীতি জোরদারের উদ্যোগ নেয়ার কিছুকালের মধ্যেই আর তিনি বেচে ছিলেননা।

বঙ্গবন্ধু হত্যার পর দেশে যে রাজনৈতিক শূন্যতা বিরাজ করছিলো, কুচক্রী মোশতাকের সরকার, সেনা অভ্যুত্থান, পাল্টা অভ্যুত্থান আর জাসদের সৈনিক জনতার মিলিত অভ্যুত্থান এবং সিপাহী বিপ্লব ও সংহতি দিবস- এই পটভূমি আমরা এখানে অপরিহার্যতা থাকা সত্যেও শাসনাকালীন স্থিতাবস্থা না থাকায় এখানে কাকতালীয় সূত্র অনুপস্থিত বিধায় আলোচনায় আনছিনা।

শহীদ রাষ্ট্রপতি জিয়াউর রহমান যখন কর্নেল তাহেরের সিপাহী জনতার বিপ্লবের মাধ্যমে চীফ অব আর্মি জেনারেল হয়ে ক্ষমতায় অধিষ্ঠিত হন, তখন আমরা দেখি ভারত সহ বন্ধু প্রতিম সকল দেশই জিয়াউর রহমানের সরকারের সাথে কাজ করতে এগিয়ে আসে। শহীদ রাষ্ট্রপতি জিয়াউর রহমান ৭৭ সালে হ্যাঁ না ভোটের মাধ্যমে যখন প্রেসিডেন্ট হয়ে যান, তখনো ভারতের সাথে সুসম্পর্ক নিয়েই দেশ শাসন করেন। রাষ্ট্রপতি জিয়াউর রহমান দ্রুত তার পররাষ্ট্রনীতি ভারত, মায়ানমার, কম্বোডিয়া, আমেরিকা, ব্রিটেন, পাকিস্তান সহ সর্বত্র ছড়িয়ে দেন বন্ধুত্বের নব দিগন্তের দরজা চালুর উদ্দেশ্যে। একই ধারাবাহিকতায় রাষ্ট্রপতি জিয়া দক্ষিণ এশিয়ার রাষ্ট্রসমূহের মধ্যে দ্বিপাক্ষিক উন্নয়ন এবং সেই সাথে ওআইসি, মধ্যপ্রাচ্য, ইউরোপ, ইরাক, ইরান হয়ে একেবারে রাশিয়া, জাপান এবং চীনের সাথেও বন্ধুত্বপূর্ণ সম্পর্ক স্থাপনের উদ্যোগ নেন।

আমরা বঙ্গবন্ধুর পূর্ব মুখী নীতির উন্নয়ন ও সম্পর্ক স্থাপনে একই নীতি আমরা জিয়াউর রহমানের পূর্বমুখী নীতিতেও পাই। এবং কাকতালীয়ভাবে সেই যোগসূত্র আমরা লক্ষ্য করি, পূর্বমুখী নীতি গ্রহণের অল্প দিনের মধ্যেই জিয়াউর রহমান চট্রগ্রামে এক ব্যর্থ সেনা অভ্যুত্থানে নিহত হন। ঠিক একইভাবে আমরা এখানে পূর্বমুখী নীতি গ্রহণের জন্য জিয়া হত্যাকে দেখছিনা, দেখছি পূর্ব এশিয়ার দেশ সহ অন্যদের সাথে অর্থনৈতিক, পররাষ্ট্রনীতি ঢেলে সাজানোর শুরুর কিছুদিনের মধ্যেই তিনিও আর বেচে ছিলেননা।

শহীদ রাষ্ট্রপতি জিয়াউর রহমানের মৃত্যুর পরে ভাইস প্রেসিডেন্ট বিচারপতি আব্দুস সাত্তারের সরকারের অল্প আয়ু হলেও পূর্বমুখী নীতির শুরু তিনি করেছিলেন ক্ষমতা থেকে সরে যাওয়ার কয়েকদিন আগে।

বিচারপতি সাত্তারের কাছ থেকে সাবেক সেনাবাহিনীর চীফ হোসেইন মোহাম্মদ এরশাদ যখন ক্ষমতা নেন, তখনো অর্থাৎ ততপরবর্তী অবস্থায় এরশাদের সরকার ভারত সহ মার্কিন যুক্তরাষ্ট্রেরও অকুণ্ঠ সমর্থন লাভ করেছিলো। এরশাদ দুর্দন্ড প্রতাপের সাথে নয় বছর অর্থাৎ স্বাধীনতার পর সবচাইতে বেশী সময়কালীন দেশ শাসনের সুযোগ লাভ করেন। এরশাদ ও একে একে ভারত সহ আমেরিকা, ব্রিটেন, ইউরোপ হয়ে মধ্যপ্রাচ্য, ওআইসি, দক্ষিণ এশিয়ার দেশ সমূহ ছাড়াও চীন, জাপান, রাশিয়ার সাথে সম্পর্ক উন্নয়নের শুরুর অল্প দিনের মধ্যে কাকতালীয় ভাবে ক্ষমতা থেকে সরে পড়তে হয়। এরশাদের পূর্বমুখী নীতি গ্রহণের মাত্র কিছুদিনের মধ্যেই তিনিও চলে যায় ক্ষমতার পাদ প্রদীপ থেকে। এটাও অবশ্যই এরশাদের ক্ষমতা থেকে সরে যাওয়ার কোন কারণ নয়, যেমন ছিলোনা তার পূর্বসূরীদের বেলায়ও।

আমরা একই যোগসূত্রের সিনারিও বিগত মঈনুদ্দিন ফখরুদ্দিনের তত্বাবধায়ক সরকারের বেলায়ও কিছুটা মিল দেখি। তারাও পূর্বমুখী নীতি নেয়ার কিছুদিনের মধ্যেই রাজনীতির পট পরিবর্তন হয়ে যায়, নির্বাচনের মাধ্যমে ক্ষমতা হস্তান্তর হয়ে যায়। এখানেও আমরা তাদের সরে যাওয়ার কোন কারণ হিসেবে দেখছিনা, কেমন যেন একটা মিল লক্ষ করছি শুধু ।

এরশাদের পরে একাধারে বেশীদিন ক্ষমতায় থাকার বিরল এক সৌভাগ্যের পথে চলেছেন শেখ হাসিনা, যদিও শেখ হাসিনার ক্ষমতা নিয়ে অনেক প্রতিক্রিয়া রয়েছে দেশে বিদেশে।শেখ হাসিনার শাসনকালীন সময়ের কম বেশ ৭ বছরের মাথায় এসে আমরা দেখছি, তিনিও পূর্বমুখী নীতি নিয়ে এখন সামনের দিকে এগুতে চাচ্ছেন, যেমন করছেন ভারত সহ অন্যান্য বন্ধুপ্রতীম দেশের সাথে। আমরা আগের মতোই এখানে এসে দেখতে পাই বা দেখতে চাচ্ছি, এখানেও কি বাংলাদেশ নামক এই রাষ্ট্র তার বুকে আসীন ক্ষমতাসীনদের তার পূর্বসূরীদের ন্যায় একই কাকতালীয় যোগসূত্র যবনিকাপাত হয় কিনা ? নাকি নিয়তির সেই অমোঘ এক কাকতালীয় সূত্র নির্ধারিত...কেন জানি বাংলাদেশের বিগত সরকারগুলোর কাকতালীয় অরাজনৈতিক এক যোগসূত্র বারে বার পরিলক্ষিত হওয়ায়, নিজের অজান্তেই তাই প্রিয় পাঠকদের সাথে শেয়ার করলাম।

এখানে কারো পক্ষে কিংবা বিপক্ষে অবস্থান কিংবা কোন রাজনৈতিক দর্শন অথবা জ্যোতিষ শাস্র নিয়ে টানা হ্যাচড়া নয়, বরং এক অভিন্ন এক মিল খুঁজে পেয়ে বাংলাদেশের রাষ্ট্রীয় ক্ষমতার শাসনকালীন এক অমোঘ নিয়ম দেখে বিস্মিত ও হতবাক হয়ে যাই। আর প্রধানমন্ত্রী শেখ হাসিনা যদি পূর্ণ মেয়াদ পূরণে সক্ষম হন, তবে তিনিই হবেন স্বাধীন বাংলাদেশে একাধারে প্রথম দীর্ঘকালীন দেশ শাসনের দুর্লভ এক রেকর্ডের অধিকারী- যে রেকর্ড এরশাদের শাসনকালীন সময়কেও মাত্র একবছরের সময়কালীন ব্যবধানে পেছনে ফেলে দিবে।