১৯৮১ সালের ৩১ মে বাংলাদেশের ইতিহাসে আরো এক কালো অধ্যায় ঘটে যায়। সেদিন চট্টগ্রামে সার্কিট হাউসে তথাকথিত সেনা অভ্যুত্থানে প্রয়াত রাষ্ট্রপতি মেজর জিয়াউর রহমান, যিনি বাংলাদেশের মুক্তিযুদ্ধে পালন করেছিলেন অসাধারণ এক ভূমিকা। নিয়তির কি নির্মম নিষ্ঠুর পরিহাস, একজন মুক্তিযোদ্ধা জিয়াউর রহমানের মৃত্যুর জন্য আরেকজন বীর মুক্তিযোদ্ধা তৎকালীন চট্টগ্রামের জিওসি মেজর জেনারেল আবুল মঞ্জুর বীর উত্তমকে পুলিশী কাস্টডিতে ধৃত অবস্থায় সেনানিবাসের পথে আনার পথে কতিপয় উচ্ছৃঙ্খল সেনাসদস্যদের(?)দ্বারা নিহত হন।

পত্রিকার খবর সেদিন জেনারেল মঞ্জুরকে মাথায় গুলি করে হত্যা করা হয়, কোন এক টেলিফোনের অপর প্রান্তের নির্দেশনায়। ইতিমধ্যে ডেইলি স্টার, মার্কিন সাংবাদিক লরেন্স লিফতসুলুজ, ব্রিটেনের গার্ডিয়ান আর কতিপয় নিরপেক্ষ দেশী-বিদেশী গবেষক আর সাংবাদিকদের সূত্র যথেষ্ট পরিমাণে তথ্য উপাত্ত সংগ্রহ করে জেনারেল আবুল মঞ্জুরকে সেদিন চরম উস্কানি, সময়ের যথাযথ ব্যবহার, ক্ষমতার আস্ফালনে বিমোহিত, আর আন্তর্জাতিক ষড়যন্ত্রের দেশীয় সহযোগিতায় তৎকালীন সেনাপ্রধান জেনারেল এরশাদের নির্দেশেই ক্ষমতার পালাবদল ও পথকে পরিষ্কার করার জন্য এরশাদ সুকৌশলে এবং বলা যায় অত্যন্ত চাতুর্য পূর্ণ নিষ্ঠুর খেলার মাধ্যমে মঞ্জুরকে হত্যা করেন, আইনের দৃষ্টিতে যাকে ঠাণ্ডা মাথায় হত্যা হিসেবে পরিগণিত করা হয়ে থাকে। ঢাকা বিশ্ববিদ্যালয় সহ বিশ্বের নামকরা সকল আইনের শিক্ষক আর আইনজীবীরা এতে একবাক্যে একমত।

বাংলাদেশের রাজনৈতিক ভাগ্যাকাশে জেনারেল এরশাদ বলা যায় অনেকটা ভাগ্য লক্ষ্মীর উপর ভর করে ক্ষমতার পাদপ্রদীপে যেমন চলে আসেন, তেমনি আমাদের রাজনৈতিক নেতাদের নৈতিক পদস্খলনের অবিমিশ্র খেসারতের পুরো ফায়দা লুটে নিয়ে বড় দুর্দণ্ড প্রতাপে এরশাদ নয়টি বছর বাংলাদেশ শাসন করেছেন। এরশাদ বাংলাদেশের ছাত্র রাজনীতিই শুধু নয়, ছাত্রনেতাদের মধ্যে বাণিজ্য আর ভাগবাটোয়ারা, হালুয়া-রুটির রাজনীতি, রাজনৈতিক নেতাদের মধ্যে অসামাজিক, অশ্লীল আর অনৈতিক উপায়ে টাকা বানানোর মেশিনের উৎস, সব কটা রাষ্ট্রীয় প্রতিষ্ঠানের একেবারে অনৈতিকতায় ভরপুর করে, নারীদের নিয়ে লাম্পট্য করার এক অঘোষিত লাইসেন্স প্রথা চালুর অসম্ভব ম্যাজিক আর যাদুকরি মোহময়ী অসংলগ্ন রাজনৈতিক এই বাণিজ্যের সূচনা বেশ স্বার্থকভাবেই সমাজের প্রতিটি রন্ধ্রে রন্ধ্রে ঢুকিয়ে দিয়েছিলেন। একদিকে তথাকথিত ধর্মের জিগির তুলে মসজিদে মাদ্রাসায়, পীরের দরবারে হাজিরা দিতেন, অন্যদিকে টাকা আর পেশী শক্তির ভয় আর লোভ দেখিয়ে রাজনৈতিক নেতা আর ছাত্রনেতাদের কিনে নিতেন, অন্যদিকে বিশ্ববিদ্যালয় থেকে শুরু করে শিল্পকলা পর্যন্ত কোন সুন্দরী মহিলারা তার মিনি লাম্পট্য কেবিনেটের কুনজর থেকে বাচার কোন উপায় ছিলোনা। এরশাদের সময় যারা সঙ্গী সাথী ছিলেন, বুকে হলফ করে, আল্লাহর ক্বসম খেয়ে তা অস্বীকার করতে পারবেননা। এরশাদ ও তার সাঙ্গপাঙ্গরা ঐ সময় দুই হাতে দেশের সম্পদ লুটে নিয়েছিলেন-যার ফলে এখনো তিনি ধরাকে সরা জ্ঞান করছেন।

এহেন এক স্বৈরাচার রুপী দানবের বিরুদ্ধে সারা বাংলাদেশ যখন ফুঁসে উঠে,তখনি অনেক চড়াই উৎরাইয়ের পর নব্বইয়ের গণ-আন্দোলনে এরশাদ ক্ষমতা ছাড়তে বাধ্য হন। অথচ বাংলাদেশের রাজনীতির নির্মম তামাশা হলো, যারা এরশাদের বিরুদ্ধে নয়টি বছর আন্দোলন করলো, যাদের দলের হাজারো সঙ্গী সাথী এরশাদের পেটোয়া বাহিনীর নির্দেশে ও দ্বারা বুলেটের আঘাতে জীবন প্রদীপ নিভে গেলো, সেই সেলিম, দেলোয়ার, তিতাস, ময়েজউদ্দীন, জেহাদ, ডাঃ মিলন, নূর হোসেন, তপন, মুনীর, শাজাহান সিরাজ সহ অসংখ্য অগণিত ছাত্র জনতাকে এরশাদ হত্যা করেছিলেন, অথচ তাদের দলের নেতা নেত্রী হাসিনা, খালেদা, ইনু, নিজামী এরা সকলেই পরবর্তীকাল থেকে আজকে পর্যন্ত সেই এরশাদকে জামাই আদর করে রাজনীতিতে পূণঃপ্রতিষ্ঠিতই করেননি, এরশাদের একটুখানি সমর্থনের জন্য দুই-তিন দলের কতোইনা কসরত- এ জাতি নীরব দর্শক হয়ে দেখেছে, আর নিজেকে নিজেই ধিক্কার দিয়েছে। সব চাইতে বেশী কষ্ট আর জ্বালা যন্ত্রণা নিয়ে এরশাদ-হাসিনা-খালেদা-নিজামীর নাটক আর সার্কাস দেখে নিজেই নিজের বুককে চাপড়িয়েছে, সেই সব অসংখ্য শহীদ পরিবারের বেচে থাকা মা বাবা ভাই বোন আর বেদনাহত চিত্তে আল্লাহর দরবারে হাত তুলে মোনাজাত কয়রে আকুতি বিকুতি করেছেন, হে আল্লাহ এ জন্য কি আমাদেরকে জীবিত রেখেছ ? এর চাইতে মৃত্যুও অনেক শ্রেয় ছিলো। তারপরেও আমাদের বিবেকহীন নেতা নেত্রীদের সামান্যতম লাজ শরমের উদয় হয়না।

০২) যে মেজর জেনারেল আবুল মঞ্জুর বাংলাদেশের মুক্তিযুদ্ধের সময়, পাকিস্তানের ও পশ্চিমাদের লোভনীয় চাকুরী আর আরাম আয়েশের ও পদমর্যাদার গ্যারান্টির নিশ্চয়তার তোয়াক্কা না করে, নিজের জীবনের ঝুঁকি নিয়ে, মৃত্যুকে আলিঙ্গন করে, বারে বার চেষ্টা করে, অবশেষে এবোটাবাদ সীমান্ত দিয়ে পাকিস্তানী সেনা, গোয়েন্দা আর চরদের চোখ ফাঁকি দিয়ে সঙ্গী আরেক অসীম সাহসী মেজর ক্র্যাচের কর্নেল তাহেরকে নিয়ে যুদ্ধ ময়দানে এসে, বাংলাদেশের স্বাধীনতা ও মুক্তিসংগ্রামে নেতৃত্ব শুধু দেননি, সেক্টরের কমান্ডার হয়ে পাকিস্তানীদের নাস্তানাবুদ করে স্বাধীনতার ঐ লাল সূর্যটাকে বাঙালি জাতিকে উপহার দিলো, তখন জেনারেল এরশাদ কেমন আরাম আয়েশ আর নারী নিয়ে মউজে ছিলো, সারা বিশ্বের ঐতিহাসিক সকল তথ্যে আজ দিবালোকের মতো পরিষ্কার ।

বাংলাদেশের স্বাধীনতা ও মুক্তিযুদ্ধে এরশাদের মত সেনা একটি মুহূর্তের জন্য দেশ ও জনগণের জন্য তার অস্র হাতে তুলে নেয়া দূরে থাকুক, তার ঐ চুরি করে লেখা একটি কবিতার লাইনও সে ঐ সময় মুক্তিযোদ্ধাদের জন্য উৎসর্গ করেনি। দেশপ্রেমিক একজন দুর্বল সেনাপতির জন্য উচিৎ ছিলো দেশ মাতৃকার টানে তার দ্বারা যা কিছু সব চাইতে ভালোকাজ করা সম্ভব তাই করা। অথচ সে সবের কিছুই করেনি।

আমাদের চরম দুর্ভাগ্য, সেই লম্পট আর সুচতুর এক সেনানী কৌশলে সাত্তার সরকারের দুর্বলতা আর বিএনপির সাংগঠনিক দুর্বলতা এবং একই সাথে তখনকার স্বার্থান্বেষীদের হাত মেলানোর ফলে, এরশাদ অত্যন্ত দক্ষতার সাথে মুক্তিযুদ্ধের সকল সেনা অফিসার আর সেনাদের জিয়াউর রহমানের মতোই তথাকথিত বিদ্রোহের ধুয়া তুলে নির্মমভাবে শুধু হত্যাই করেনি, তাদের অর্জিত বীরত্বের বুকে কলঙ্কের কালিমা লেপে দিতে সক্ষম হয়েছিলো।

দীর্ঘদিন পর মেজর আবুল মঞ্জুরের ভাই যখন এই মামলার বিচারের আর্জি পেশ করেন, তখন আমরা আশান্বিত হয়েছিলাম। বিশেষত: ৯৬র হাসিনার সরকার যখন ক্ষমতাসীন হয়ে বঙ্গবন্ধুর হত্যার বিচার কার্য শুরু করেছিলেন এবং অনেক চড়াই উৎরাইয়ের পর বঙ্গবন্ধুর হত্যার বিচার কার্য সম্পন্ন করে এবং রায় কার্যকর করে শেখ হাসিনা যুগান্তকারী এক পদক্ষেপ গ্রহণ করেছেন। স্বাধীনতার ৪০ বছর পরে শেখ হাসিনার সরকার যুদ্ধাপরাধী ও মানবতা বিরোধী চিহ্নিত অপরাধীদের বিচার কার্য শুরু করে গত বছর সেই রায় কার্যকরের মধ্য দিয়ে ইতিহাসে শেখ হাসিনার স্থান নির্ধারণ করে নিয়েছেন। এমনি প্রেক্ষাপটে শেখ হাসিনার সমীপে একজন বীর উত্তম এবং তার শহীদ পরিবার স্বজন সহ সাড়ে ষোলকোটি বাঙালির পক্ষ থেকে দুটি কথা পেশ করছি-

এক. মাননীয় প্রধানমন্ত্রী বঙ্গবন্ধুর হত্যার রায়ের কার্যকর করে আপনি আশাহত জাতির প্রাণে, মননে, মস্তিষ্কে, মাইন্ড-সেটে এই ম্যাসেজ, এই আশার বানীই সঞ্চারিত করতে পেরেছেন, বাঙালি যেমন অকৃতজ্ঞ নয়, একই সাথে বাংলাদেশের মাটিতে শহীদের রক্ত বৃথা যেতে পারেনা। কোন খুনি আইনের ঊর্ধ্বে উঠে বেশীদিন বাচতে পারেনা। বঙ্গবন্ধু যেমন মুক্তিযুদ্ধের সর্বাধিনায়ক এবং অবিসংবাদিত নেতা, ঠিক তেমনি বঙ্গবন্ধুর নেতৃত্বে জীবন বাজী রেখে যে মুক্তিযোদ্ধা দেশের টানে যুদ্ধে ঝাঁপিয়ে পড়ে দেশকে স্বাধীন করে বীর উত্তম উপাধি পেলো, স্বাধীন দেশে সেই বীর উত্তম সৈনিক বড় নিষ্ঠুর এক প্রাসাদ ষড়যন্ত্রের শিকার হয়ে হত্যা করে তাকে বিশ্বাসঘাতক হিসেবে জাতির কাছে চিহ্নিত করে যে ষড়যন্ত্রকারী এতোদিন নাটের গুড়ি খেলেছে, তাকে এমন করে আপনি, বঙ্গবন্ধুর কন্যা হিসেবে, নিজের ক্ষমতার রাজনীতি কুক্ষিগত করে রাখার জন্য, আর জামাই আদরে রাষ্ট্রীয় পৃষ্ঠপোষকতা দেবেননা। দয়া করে জাতির পতাকা আর তার হাতে তুলে দেবেননা, তাতে বঙ্গবন্ধু সহ বীর মুক্তিযোদ্ধা আর লাখো শহীদের আত্মা কষ্ট পাবে।

দুই. এরশাদ রাজনীতি করুন-তাতে কোন আপত্তি নেই। তাকে তার রাজনীতি করতে দিন। কিন্তু যে অপরাধ সে করেছে, বীর উত্তম মঞ্জুরকে অত্যন্ত পরিকল্পিতভাবে ঠাণ্ডা মাথায় খুন করে জিয়া হত্যার দুষ চাপিয়েছে মঞ্জুরের ঘাড়ে, তাকে আইনের হাতে সোপর্দ হতে দিন। আদালতে অযাচিত হস্তক্ষেপ না করে, স্বাধীনভাবে এবং পর্যাপ্ত তথ্য উপাত্ত সংগ্রহ ও সরবরাহ করে মঞ্জুর হত্যা মামলাকে আপনি আইনের পথে চলতে সহায়তা করুন। এরশাদের মতো হত্যাকারীকে রক্ষা করার জন্য আপনি কেন সহায়তাকারী হবেন ? বঙ্গবন্ধুর কন্যা কেন ইতিহাসের সেই দায়ে অভিযুক্ত হবেন?

তিন. শেখ হাসিনার রাষ্ট্রীয় শাসনের দুষ-ত্রুটি থাকতেই পারে, থাকাটাই স্বাভাবিক। আমি এখানে সে সবের আলোকপাত করতে চাইনা। বরং যে নেত্রী অত্যন্ত সাহসিকতা আর দক্ষতার সাথে সমস্ত দেশী বিদেশী চাপ অগ্রাহ্য করে, এমনকি নিজের ক্ষমতাকে চ্যালেঞ্জের মুখে ছুঁড়ে দিয়ে যুদ্ধাপরাধীদের বিচার কার্য শুরু করে ঘোষিত রায় কার্যকর করে চলেছেন। এমনকি সারা বিশ্বের নামকরা শক্তিশালী ক্ষমতাধরেরাও আশা করেননি, শেখ হাসিনা এমন সাহসী সিদ্ধান্ত নিবেন, নিজের জীবনকে ঝুঁকির মধ্যে নিয়ে আসবেন জেনে শুনেই, সেই নেত্রী কি করে যথেষ্ট তথ্য উপাত্ত উপস্থিতি প্রমাণিত থাকা অবস্থায় একজন পতিত স্বৈরাচারীকে রক্ষার জন্য বীর উত্তম আবুল মঞ্জুর হত্যা মামলায় এরশাদের সহযোগী হয়ে শহীদ পরিবারের সদস্য আর স্বজনদের কান্নার রোল শুধু বাড়িয়ে দিবেন- এমন আশা আমি কখনো ঘুণাক্ষরেও করিনা, করতে চাইনা।

চার. এরশাদ রাজনীতির আকাশে বিকল্প ফ্যাক্টর হলেও শেখ হাসিনা একটু কুশলী খেলা খেললেই এই বিকল্প ফ্যাক্টর যে জিরো হতে বাধ্য, বিগত দশম নির্বাচন আর উপজেলার এই পর্যন্ত ফলাফল সেটাই প্রমাণ করে।

পাঁচ. ডেইল স্টার, লরেন্সলিফতসুলুভ, গার্ডিয়ান, ঐ সময়কার ইন্ডিয়া টাইমস যথেষ্ট ভাবে প্রমাণ করে জেনারেল এরশাদের নির্দেশেই মেজর জেনারেল আবুল মঞ্জুর বীর উত্তমকে হত্যা করা হয়েছিলো।

ছয়. একজন বীর উত্তম মুক্তি সেনানীর চাইতে একজন পতিত ও পদস্খলিত, লম্পট সেনাপতি কখনোই তুল্য হতে পারেনা। এখানে এরশাদের শাসনকালিন অবস্থা বিবেচনা না নিয়ে এরশাদের ষড়যন্ত্র আর নীল নক্সার মাধ্যমে বাংলাদেশ সেনাবাহিনীর সব চাইতে চৌকস আর বীর মুক্তিযোদ্ধাদের কেমন করে সুপরিকল্পিতভাবে হত্যা করা হয়েছিলো-সেই অপরাধকেই বিবেচনায় নিতে হবে। মাননীয় প্রধানমন্ত্রী সময়ের প্রয়োজনে সঠিক সিদ্ধান্ত নেয়াই হলো নেতার কাজ। আর একজন নেতা হিসেবে, বঙ্গবন্ধুর কন্যা হিসেবে, আপনি সেই সঠিক সিদ্ধান্ত ও রাজনৈতিক সূক্ষ্ম চালটাই চালাবেন-যাতে বীর উত্তম মঞ্জুর এবং তার পরিবার সহ এদেশের লাখো শহীদ পরিবার ন্যায় বিচার পান, আর অপরাধীর হাতে আইনের কড়া লাগানো হয়, জাতি এমনটাই আশা করে।

সাত. ১৯৭৬ সালের পর-২০১৩ দীর্ঘ সময়। বাংলাদেশের আদালত আরো এক যুগান্তকারী রায় প্রদান করেছিলো, কর্নেল আবু তাহের হত্যা মামলার রায়।আজকে যদি আবুল মঞ্জুর ন্যায় বিচার না পান, ইতিহাসের অমোঘ নিয়মে বাঙালি জাতি কোন এক ঐতিহাসিক সন্ধিক্ষণে মেজর জেনারেল আবুল মঞ্জুর হত্যা মামলারও ঐতিহাসিক এক রায় প্রদান করবে-তাতে সন্দেহ নাই। আজ যদি না হয়, মাননীয় নেত্রী, তাহলে সেদিন হয়তো জেনারেল এরশাদের সাথে আপনিও ইতিহাসের কাঠগড়ায় সমভাবে দায়ী, অভিযুক্ত হয়ে যাবেন। দেশ বিদেশে ছড়িয়ে ছিটিয়ে থাকা হাজারো লাখো কোটি বাঙালি জনগণ কখনো তা চাননা।