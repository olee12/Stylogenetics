ঢাকা সাভারে গত বছর রানা প্লাজা ধ্বসে ১,১০০ শ্রমিক কর্মচারীদের কর্মরত অবস্থায় নিহত কিংবা ভবনের নীচে আটকা পড়ে মৃত্যুবরণ করার ইতিহাসের এই নির্মম ট্র্যাজেডি বিশ্ব ইতিহাসে এমন অমানবিক ঘটনার অবতারণা খুব সামান্যই দেখা মিলে।এ যেন এক দুর্ঘটনা কিংবা নিছক কোন ট্র্যাজেডি নয়, বরং বলা যায় এক ধরনের অতি লোভী মালিক, আর আইনের রক্ষকদের তদারকি ও খামখেয়ালির এক অনিবার্য ও নির্মম বলির শিকার হয়েছিলেন সেদিনের বিল্ডিং ধ্বসে নিহত হাজার শ্রমিক আর আহত হয়েছেন আরো অনেকেই, যারা এখনো পঙ্গুত্ব বরণ করে নিদারুণ অমানবিক আর অসহায় অবস্থায় দিন যাপন করছেন।

সেদিনকার এই নির্মমতা আর ট্র্যাজেডির সংবাদে সারা বিশ্ব মিডিয়া যেমন ছিলো সোচ্চার, একইভাবে বিশ্ব বিবেক হয়ে পড়েছিলো মুখ থুবড়ে,হতবাক। বিশ্ব বিবেক সহ মানবাধিকার সংগঠনগুলো অবাক বিস্ময়ে বড় অসহায়ভাবে তাকিয়ে দেখছিলো একের পর এক লাশ ভবনের নীচ থেকে কেমন করে তুলে আনা হচ্ছিলো। যাদেরকে জীবন্ত অবস্থায় তুলে আনা সম্ভব হচ্ছিলো, তাদের অবস্থা ছিলো আরো মর্মান্তিক। এমন হ্নদয় বিদারক দৃশ্যের অবতারণা এখনো কান্নার রোল হয়ে ক্ষতিগ্রস্ত পরিবারগুলোর মধ্যে বয়ে বেড়াচ্ছে। অনেকেই এখনো হাসপাতালে চিকিৎসা নিচ্ছেন। মানসিকভাবে যারা বিপর্যস্ত হয়ে পড়েছিলেন, তাদের অবস্থা আরো ভয়াবহ।

রানাপ্লাজা ভবন ধ্বসের ক্ষতিগ্রস্ত শ্রমিকদের সাহায্যার্থে এ পর্যন্ত ব্রিটেনের প্রাইমার্ক সহ জার্মানি, সুইস, নেদারল্যান্ডস, আমেরিকার ব্র্যান্ড প্রতিষ্ঠানগুলো যদিও উল্লেখযোগ্য পরিমাণের ফান্ড ঘোষণা করেছে, তথাপি ক্ষতিগ্রস্তদের চিকিৎসা সহ মানবিক ও মানসিক বিপর্যস্ত অবস্থা ও আর্থিক নিরাপত্তা ঝুঁকি সহ সার্বিক বিবেচনায় সে সাহায্য খুবই অপ্রতুল বলে খোদ আইএলও সেক্রেটারি গার্ডিয়ানের সাথে সাক্ষাতকারে উল্লেখ করেছেন।এ পর্যন্ত ব্র্যান্ড রিটেইলরদের উদ্যোগে গঠিত ফান্ডে ৪০ মিলিয়ন সাহায্য ফান্ড গঠনের কথা বলা হলেও সেই টার্গেট পূরণে নিতান্তই স্বল্প পরিমাণের ফান্ড গঠিত হয়েছে বলে আইএলও গত সপ্তাহে জানিয়েছে।

রানাপ্লাজার ক্ষতিগ্রস্ত এই শ্রমিকদের সাহায্যার্থে এবং তাদের পুনর্বাসন সহ কারখানার মানউন্নয়ন, আন্তর্জাতিক পর্যায়ের শ্রমিক কল্যাণ ও শ্রমিক মালিকদের যৌথ তত্বাবধানে গার্মেন্টস ভবনের পরিবেশ রক্ষা, উন্নয়ন, নিরাপত্তা ব্যবস্থার নিমিত্তে ব্রিটেন ভিত্তিক বেসরকারি সংস্থা “রানা প্লাজা ভিক্টিম সাপোর্ট গ্রুপ” নামের সংগঠনের উদ্যোগে বিশ্বব্যাপী প্রচারণা ও উজ্জীবিত করার লক্ষ্যে স্বাক্ষর অভিযানের মাধ্যমে তহবিল সংগ্রহ ও আইনি কার্যক্রম পরিচালনার ব্যাপক এক উদ্যোগ নিয়ে প্রবাসীরা এগিয়ে আসছেন বলে এর উদ্যোক্তারা জানালেন।

রানা প্লাজা ভিক্টিম সাপোর্ট গ্রুপ এর অন্যতম এক উদ্যোক্তা ও কো-অর্ডিনেটর বাংলাদেশী আরশ আলী বিল্ডিং ডিজাস্টারের পর থেকেই এ ব্যাপারে ব্রিটেনের পার্লামেন্ট মেম্বারসহ ঊর্ধ্বতন গ্রুপের বিভিন্ন কমিটির সাথে লিয়াজো মেইনটেইন করে কাজ শুরু করেন।আরশ আলীর এই উদ্যোগের সাথে এগিয়ে আসেন ব্রিটিশ নাগরিক, চ্যারিটি ক্যাম্পেইনর জনা ফষ্টার। তাদের এই দুজনের সহ তাদের পুরো টিমের কার্যক্রমে অনুপ্রাণিত হয়ে ব্রিটেনের গ্লোষ্টারের নিউজ গ্রুপ গ্লোষ্টার একো এগিয়ে আসে। এই সাপোর্ট গ্রুপের উপর গ্লোষ্টার এক`র সাড়া জাগানো এক প্রতিবেদন প্রকাশের পর ব্রিটিশ নাগরিকদের ও পার্লামেন্টের সদস্যদের মধ্যেও এর গুরুত্বে ব্যাপক সাড়া পড়ে যায়।

জনা ফষ্টারের সূত্রে জানা গেছে, তাদের লক্ষ্য অনলাইন প্রচারণার মাধ্যমে ১ মিলিয়ন স্বাক্ষর সংগ্রহ করে ক্যাম্পেইন শুরু করা, যা আগামী ২৪ এপ্রিল থেকে ব্রিটেন থেকে শুরুর টার্গেট নিয়ে তারা কাজ করছেন। তাদের লক্ষ ক্ষতিগ্রস্ত শ্রমিক ও পরিবারকে সাহায্য করা। বাংলাদেশের গার্মেন্টস কারখানা ও শ্রমিকদের কাজের পরিবেশ মান উন্নয়ন এবং নিরাপত্তা নিশ্চিত করা।

আরশ আলী জানালেন, তিনটি লক্ষ্য সামনে রেখে তারা ক্যাম্পেইন শুরু করেছেন, আর তা হলো- ০১) এক্ট অব গড এবং কর্পোরেট ম্যানস্লটার এক্টের অধুনিকায়ন ও পরিবর্তন, ০২) শ্রমিকদের কাছে সরকারের পক্ষ থেকে আনুষ্ঠানিক ক্ষমা প্রার্থনা, ০৩) ওয়ান স্টপ ভিক্টিম সাপোর্ট সার্ভিস স্থাপন। এই লক্ষ্যগুলো সামনে রেখে তারা স্বাক্ষর সংগ্রহের ক্যাম্পেইন শুরু করতে যাচ্ছেন।এই গ্রুপের মতে রানা প্লাজা সহ গার্মেন্টস কারখানায় একের পর দুর্ঘটনা ও শ্রমিকদের অমানবিকভাবে নিহত হওয়া এটা কেবল দুর্ঘটনা নয়, এই সব নিরাপত্তার মতো ঝুঁকি হ্নাসে সরকারের উদ্যোগও খুব একটা গ্রহণযোগ্য পর্যায়ের নয়। সেদিক থেকে সরকারও মানব সৃষ্ট এই হত্যাকাণ্ডের দায় এড়াতে পারেন না।

ভিক্টিম সাপোর্ট গ্রুপ ইউকের সূত্রে জানা গেছে তাদের এই ক্যাম্পেইনে ব্রিটেনের পার্লামেন্টের বেশ কয়েকজন এমপি সহ বাংলাদেশ জাতীয় সংসদের প্রায় ত্রিশ জন এমপির সহযোগিতার আশ্বাস রয়েছে, তাদের এই ক্যাম্পেইনের হয়ে স্ব স্ব দেশের পার্লামেন্টে মোশন ও বিল উত্থাপনের জন্য। আর এই সাপোর্ট গ্রুপের হয়ে আইনি দিক দেখভাল করার জন্য সম্মত হয়েছেন বাংলাদেশের প্রথিত যশা খ্যাতিমান আইনজীবী ব্যারিস্টার সারা হোসেন, তাদের পেট্রন হিসেবে দায়িত্বে রয়েছেন সাংসদ নওয়াব আলী আব্বাস খান এমপি, এই গ্রুপের কো-অর্ডিনেটরের দায়িত্ব পালন করবেন সাংবাদিক লিমন বলে জানা গেছে।

ভিক্টিম সাপোর্ট গ্রুপ সূত্রে আরো জানা গেলো, ব্রিটেনের পররাষ্ট্র দফতরের ডিরেক্টর, সাবেক হাইকমিশনার আনোয়ার চৌধুরী, ব্রিটিশ পার্লামেন্ট সদস্য রোশনারা আলী এমপি, টাওয়ার হ্যামলেটসের নির্বাহী মেয়র লুতফুর রহমানকেও তাদের ক্যাম্পেইন টিমে সরাসরি যুক্ত করার প্রক্রিয়াধীন রয়েছে। লন্ডনের বাংলা নিউজ চ্যানেল এটিএন বাংলা ইউকে এব্যাপারে বিশেষ টেলিভিশন কাভারেজে সম্মত হয়েছে বলে জানালেন উদ্যোক্তারা।

আরশ আলী, জনা ফষ্টার সহ ভিক্টিম সাপোর্ট গ্রুপ ইউকের সদস্যরা ব্রিটেন প্রবাসী জনগণকে এ ব্যাপারে এগিয়ে আসার আহবান জানিয়েছেন। রানা প্লাজার ক্ষতিগ্রস্ত পরিবার, শ্রমিক আর যে কেউ বিস্তারিত জানতে ভিক্টিম সাপোর্ট গ্রুপ ইউকের কো-অর্ডিনেটর আরশ আলী মোবাইল নম্বর ইউকে+০৭৯৫৪২২৮৬৩৭ এই নম্বরে যোগাযোগ করার জন্য অনুরোধ করেছেন।