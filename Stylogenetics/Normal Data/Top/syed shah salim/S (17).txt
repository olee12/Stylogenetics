নড়াইলের জনগণ বেশ কয়েক বছর ধরে অসাধ্য এক সাধন কয়রে চলেছেন। প্রতি বছর একুশে ফেব্রুয়ারি এলেই লাখো মোমবাতি জ্বালিয়ে সাম্য, মৈত্রী ও ভ্রাতৃত্বের সেতু বন্ধনের জয়গান গেয়ে থাকেন। ভাষার জন্য যারা অকাতরে জীবন বিলিয়ে দিয়েছিলেন, তাদের স্মৃতির উদ্দেশ্যে নড়াইলের আপামর ছাত্র জনতার এক মিলিত প্রার্থনার বহিঃপ্রকাশ অসম্ভব এক দুর্দমনীয় জাতীয় জাগরণীর এক উন্মেষ ঘটানোর উদগ্র বাসনা চোখে, মনে, কাজে, কর্মে এবং ভালবাসায় প্রকাশ কয়রে থাকেন। কখনো তা পত্রিকার শিরোনাম হয়, কখনো বা জাস্ট এক সংবাদের জন্ম দিয়ে থাকে।

এবারও একুশের মধ্যরাত পেরিয়ে প্রথম প্রহরের সূচনাতেই নড়াইলের আপামর ছাত্র, জনতা, সংস্কৃতি কর্মী একলক্ষ মোমবাতি জ্বালিয়ে আন্তর্জাতিক মাতৃভাষা দিবসের সূচনা করেছেন।দেশের জনপ্রিয় চ্যানেল চ্যানেল আইয়ের সংবাদ চিত্রে সেই মোমবাতি প্রদর্শনের, প্রজ্জ্বলনের সংবাদ প্রকাশিত হয়েছে, যেমন কয়রে প্রকাশিত হয়েছে চ্যানেল নাইনেও।

দেশের উপর থেকে নীচ পর্যন্ত যখন অন্যায়, অবিচার, অত্যাচার, স্বেচ্ছাচারিতা, স্বজনপ্রীতি আর দুর্নীতিতে আকন্ঠ নিমজ্জিত, হাজার হাজার বেকার গ্র্যাজুয়েট একটি চাকরীর জন্য দিনের পর দিন পরিশ্রম আর খাটুনি ও বিভিন্ন দরজায় ধর্না দিয়ে চলেছেন, সন্ত্রাস, রাহাজানি, লুটপাট আর অসামাজিক কার্যকলাপে জনজীবন ও যুব সমাজের জীবন বিপর্যস্ত, ঠিক তখনি নড়াইলের জনগণ সেই সবের বিপরীতে সত্য, সুন্দর ও সাহসী এক ব্যতিক্রমধর্মী নব উচ্ছ্বাস আর অনিন্দ্য সুন্দরের এক নয়া জাগরণের উন্মেষের দরজার জাতির স্কন্ধে খুলে দেয়ার সুন্দর প্রত্যয় ঘোষণা করেছেন, যার তাৎপর্য সুদূরপ্রসারী।

ভাষার জন্য জীবন উৎসর্গকারী রফিক, জব্বার, সালাম, বরকত আর ভাষা সৈনিক আব্দুর রশীদ তর্কবাগীশ, মরহুম গাজীউল হক, আব্দুল মতিন সহ অসংখ্য বীর সেনানীদের জীবন উৎসর্গ আর আত্মত্যাগ ও ত্যাগের সেই স্মৃতি যে বৃথা যায়নি, যেতে পারেনা- নড়াইলের হাজারো আবাল বৃদ্ধ বণিতা লাখো মোমবাতি প্রজ্জ্বলনের এক অসাধ্য সাধন করে তার জানান দিলেন।
নড়াইলের জনতার এই মিলিত উচ্ছ্বাস, মিলিত সহস্র লাখো প্রার্থনা আমাদের সমাজের উপর থেকে নীচ তলা পর্যন্ত সকল প্রকারের দুষ্টগ্রহের খপ্পরে পড়ে থাকা, পাপ ও পঙ্কিলতার বিরুদ্ধে এক নয়া সামাজিক ও পারিবারিক অহিংস এক দ্রোহের নাম। যেখানে মিলিত হয়েছে বাঙালির সেই হারিয়ে যাওয়া অসাম্প্রদায়িক সুন্দর ও বিশ্বকে জানিয়ে দেয়া বুক উজাড় করা, এভারেস্ট শৃঙ্গের মতো বুক উঁচু করে সাম্য, মৈত্রী, সৌহার্দ্য প্রকাশের সেই অবিমিশ্র জাতীয় চেতনার বার্তা।

বাংলাদেশ যেখানে ধ্বংস, হানাহানি, খুন, লুটতরাজ আর গণতন্ত্রের আড়ালে অগণতান্ত্রিক(!) শাসনের যাঁতাকলে নিষ্পেষিত হতে চলেছে, তখন নড়াইলের জনগণের এই সুন্দরের চেতনায় উজ্জীবিত হওয়া- আমাদের সকল অন্যায়, অবিচার আর দুর্নীতির রাহু গ্রাসের কবল থেকে মুক্তির এক নতুন বার্তারই বহিঃপ্রকাশ।

প্রিয় নড়াইলবাসী স্যালুট আপনাদের, ৫২র পথ বেয়ে ৭১এর যুদ্ধ জয়ী আর ৯০ এর স্বৈরাচার বিরোধী আন্দোলন জয়ী বাঙালির সেই অতলান্ত গহীন প্রদেশ থেকে আপনাদের জন্য নিরন্তন ভালোবাসা।