সৈয়দ শাহ সেলিম আহমেদ- জেদ্দা-সৌদি আরব থেকে

পূর্ব থেকে কোন নির্ধারিত প্রোগ্রাম ছিলোনা, অথচ না চাইতেই যেন হাতের কাছে মোয়া এসে গেলো।প্যারিসে পরিচয় হয়ে যায়, সৌদি আরবের বিখ্যাত কোম্পানি আরামকো ইন্টারন্যাশনালের কর্ণধারের সঙ্গে। আরামকো সৌদি আরব ছাড়াও বিশ্ব বাজারে রয়েছে ব্যবসায়িক সুনাম। সৌদি আরবের ডেভেলপম্যান্ট ও ইনফ্রাষ্ট্রাকচার ডেভেলপম্যান্টে এই আরামকোর ভূমিকা অনস্বীকার্য। সৌদি চেম্বার অব কমার্স থেকে শুরু করে রাজপরিবারের সাথে তাই আরামকোর ঘনিষ্ঠতা সর্বজন বিদিত।

আরামকোর এই অন্যতম কর্ণধার পেশায় একজন ইঞ্জিনিয়ারও, লেখাপড়া মার্কিন যুক্তরাষ্ট্র থেকে। সেজন্যে ইংরেজি বেশ ভালোভাবেই রপ্ত।কেননা সৌদি আরবে পা রেখেই প্রথমেই যে সমস্যার মুখোমুখি আপনি হবেন, আর তা হলো ভাষা গত সমস্যা। খুব কমই আছেন, আরবি ভাষার বাইরে অন্য ভাষায় আপনার সাথে কমুনিকেট করবে। অনেকে অন্য ভাষা জানলেও মনে হলো ইচ্ছে করেই আরবী ভাষার বাইরে আপনার সাথে কথা বলবেনা, এতে আপনি বুঝেন আর নাই বুঝেন।সব কিছুতেই যেন এক ধরনের ডেম কেয়ার ভাব, এ যেন আমরাই সব চাইতে সুপিরিয়র জাতি, আর যারা আছে তারা সকলেই মিসকিন আর এতিম।

আরামকোর ইঞ্জিনিয়ারের সুবাধেই সৌদি চেম্বার অব কমার্স এর হেড কোয়ার্টারে গমন। সেখানে চেম্বার অব কমার্সের অন্য অতিথিদের সাথে পরিচয় হলো।চেম্বার অব কমার্সের বিশেষ বৈঠকে উপস্থিত আছেন রাজপরিবারের সম্মানিত সদস্য, যারা চেম্বার অব কমার্স বলতে গেলেই নিজেদের নিয়ন্ত্রণেই রেখেছেন, শুরুতেই এমন আচ বুঝা গেলো।রাজপরিবারের সদস্যদের সাথে রয়েছেন বিভিন্ন সূরা ও মজলিসের এবং মসজিদ উল হারামের অন্যতম খাদেম ছাড়াও কাষ্টডিয়ানের অন্যান্য সম্মানিত সদস্যবৃন্দ, আছেন গোয়েন্দা সংস্থার সদস্য, পুলিশের প্রধান, আর্মির ঊর্ধ্বতন কর্মকর্তাবৃন্দ। সেখানেই সাক্ষাত মিললো আল তায়েফ ইন্টারন্যাশনালের কর্মকর্তাদের সাথে, সেই সাথে তাকওয়া ইন্টারন্যাশনালের ম্যানেজার ও হিউম্যান রিসোর্স কর্তাব্যক্তিদের- যাদের সাথে আগেই সাক্ষাত কর্মসূচী পূর্ব নির্ধারিত ছিলো।

ছবি তোলা আর পরিচয় পর্ব শেষের পর শুরু হলো তাদের অনুষ্ঠান। নানা প্রজেক্ট, আন্তর্জাতিক ব্যবসা, বাণিজ্য, ভূ-রাজনৈতিক সম্পর্ক, মুসলিম বিশ্বের সাথে সৌদি রাজপরিবারের পারস্পরিক সম্পর্ক ও সৌদি চেম্বার অব কমার্সের ভূমিকা ইত্যাদি নিয়ে একের পর এক পেপার উত্থাপিত ও আলোচনা চলতে থাকলো। ইতিমধ্যেই সেখানেই এসে মিলিত হয়েছেন মদিনা বিশ্ববিদ্যালয়ের ইসলামিক স্টাডিজ এর গবেষক খ্যাতিমান আরব প্রফেসরও।

নানা আলোচনার এক পর্যায়ে রাজপরিবারের সদস্য আমার দিকে ইঙ্গিত করে আরবীতে কি বললেন, বুঝতে অক্ষম হলেও ধরেই নিলাম, আল-তায়েফের কর্ণধার পরে অবশ্য জানিয়েছিলেন তাই, আমার দ্বারা ভিতরের এই তথ্য বাইরে যাওয়ার কোন সংশয় ও সম্ভাবনা নিয়েই মুলত জানতে চেয়েছিলেন। নিশ্চিত হওয়ার পরেই বাংলাদেশ প্রসঙ্গ বৈঠকে চলে আসে।

বাংলাদেশ প্রসঙ্গ যখন উঠে আসে, তখন একে একে সকলেই নানান হতাশা জনক মন্তব্য করতে থাকলেন, বিশেষ করে বর্তমান সরকারের কর্মকাণ্ড নিয়ে নানা হতাশা ও বিরক্তি প্রকাশিত হচ্ছিলো। মন্দের সাথে আরো এক অঘটন ঘটে যায়, টেলিভিশনের পর্দায় তখন ভেসে উঠে বিশ্ব সংবাদের শিরোনাম বাংলাদেশের নারায়ণ গঞ্জে ঘটে যাওয়া আলোচিত ৭ খুনের ঘটনা।এ সংবাদ যখন ভেসে উঠেছিলো টেলিভিশনের পর্দায়, তখন নিজেকে খুব অসহায় এবং অপদস্থ মনে হচ্ছিলো। মনে হচ্ছিলো, বিশাল হল রুমের প্রতিটি চোখ যেন আমাকে খুনী ভেবে চিৎকার করে ধিক্কার দিচ্ছে- আর বলছে, কোথায় তোমাদের বিবেক ? আল-তায়েফের কর্ণধার জানতে চাইলেন, যে শেখ মুজিবুর রহমান দেশ স্বাধীন করলেন, আমাদের আজাদী এনে দিলেন, তাকে কেন আমরা হত্যা করলাম।প্রশ্ন তীর বেগে ছুড়ে আসার আগেই তির্যক মন্তব্য চলে আসে, হাসিনার সরকারের বিরুদ্ধে। একের পর এক প্রশ্ন, হাসিনার সরকার ইসলাম ও মুসলমানের বিরুদ্ধে অবস্থান, হাসিনার চতুঃপার্শ্বে নবীজীর বিরুদ্ধ শক্তির শক্ত অবস্থান হাসিনাকে করে তুলেছে অ-প্রতিরুদ্ধ ও ইসলামের বিরুদ্ধে অবস্থানে শক্ত। আরামকো সহ রাজপরিবারের সদস্যরা নানা তথ্য উপাত্ত উপস্থাপন করে বলতে থাকেন, হাসিনার সরকার মুসলমানের জন্য অত্যন্ত ক্ষতিকর এবং ভারতের সমর্থন পুষ্ট।

আমি যখন বললাম, মার্কিন যুক্তরাষ্ট্র বাংলাদেশের স্বাধীনতা যুদ্ধের সময় পাকিস্তানের পক্ষে অবস্থান নিয়েছিলো এবং দুনিয়ার দেশে দেশে মার্কিনীরা স্বাধীনতাকামী জাতীয় নেতাকে উৎখাতে সিআইয়ের সহযোগিতায় দীর্ঘ পরিকল্পনা আর কতিপয় দেশীয় দুসর আর তাবেদারদের সাথে নিয়ে মিশন বাস্তবায়ন করে থাকে, যেমন করে থাকেন, মিসরে- আনোয়ার সাদতের বেলায়, তেমনি শেখ মুজিবের বেলায়ও।কেননা, কোন বাঙালি শেখ মুজিবকে হত্যা করেনি।আমার বক্তব্য আরো লম্বা ও দীর্ঘ ছিলো, মনে হলো তাদের কাছে মনঃপ্লুত হলো।মাথা নেড়ে সকলেই সায় দিলেন।এমন সময় আলোচনায় ছেদ ঠেনে রাজকীয় অতিথি বলে উঠলেন, সৌদি আরবের জন্য হাসিনা ওয়াজেদের চাইতে খালেদা জিয়া অনেক নমনীয় এবং সহনশীল।আমি একেবারে চুপচাপ। হলের মধ্যে পিন পতন নীরবতা।রাজপরিবারের সদস্যরা মতামত দিতে থাকলেন, খালেদা জিয়া অনেক উদার এবং মুসলিম সমাজ ও শাসকদের জন্য সংবেদনশীল মনের অধিকারী। খালেদা জিয়ার সরকারের সাথে সৌদি আরব সরকারের কাজ ও সম্পর্ক অনেক সহজ ও স্বাভাবিক যতটানা হাসিনা ওয়াজেদের সরকারের সাথে অনেক কঠিন এবং বিপদজনক-ইসলামি শরীয়ার ভিত্তিতে। হলময় তখন শোরগোল, সকলেই একে একে বলে চলছেন, বাংলাদেশের জন্য শেখ হাসিনা ওয়াজেদের চাইতে খালেদা জিয়ার সরকারই অধিক লাভজনক বিশেষ করে সৌদি আরব খালেদা জিয়ার সাথে কাজ করতে অনেক স্বচ্ছন্দ বোধ করে।

সৌদি চেম্বারের অনেকেই অভিযোগ করেন বর্তমান ক্ষমতাসীন মন্ত্রী, আমলা আর দূতাবাসের কর্তারা সকলেই দুর্নীতিগ্রস্থ। রিয়াদস্থ বাংলাদেশ দূতাবাসের কর্তাব্যক্তিদের উপরও রাজ পরিবার নাখোশ- আলোচনাতেই আকারে ইঙ্গিতে সেই বক্তব্য প্রকাশিত হচ্ছিলো।
তবে সকল আলোচনা ছাড়িয়ে যে বিষয়টি সব চাইতে বেশী মাত্রায় প্রশংসিত ও সকলের নজর কাড়ে আর তা হলো, পুরো হলে সকলেই একবাক্যে বাংলাদেশী শ্রমিকদের ভূয়সী প্রশংসা করেছেন, অন্তত: আর যাই হউক বাংলাদেশের লাখো শ্রমিকদের জন্য বিশ্ব দরবারে এই বাঙালির মাথা উঁচু করে এখনো দাঁড়িয়ে আছে- আজকের এই সভায় সকলের এমন উচ্ছ্বসিত প্রশংসায় সত্যি বিমোহিত ও একজন বাঙালি হিসেবে গর্বিত। স্থানীয় দূতাবাস এবং বাংলাদেশ সরকার আরেকটু উদ্যোগ নিলে সৌদি আরবে আরো অধিক সংখ্যায় শ্রমিক পাঠানোর ব্যবস্থা করা যাবে সন্দেহ নাই। তবে তার আগে দরকার সৌদি সরকারের সাথে সরকারের উচ্চপর্যায়ের যোগাযোগ ও সম্পর্ক উন্নয়ন।