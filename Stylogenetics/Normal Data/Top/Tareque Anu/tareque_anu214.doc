 লুৎফর রহমান রিটনের ছড়া এবং মৌসুমী মল্লিকের ক্যারিকেচার ! 




খুব বিখ্যাত বা কুখ্যাত মানুষ হলে  আঁকিয়েরা তাদের ছবি একে পত্রিকায় ছেপে দেয়, লেখকেরা তাদের নিয়ে লেখে, ছড়াকাররা ছন্দের মাদল বাজিয়ে যায়। আমি বিখ্যাত বা কুখ্যাত কেউ নয়, তাই আমাকে নিয়ে এগুলো কেউ করে না। 
 জন্মদিনে উপহার হিসেবে প্রিয় ছড়াকার  লুৎফর রহমান রিটন ভাইয়ের কাছ থেকে পেলাম ভুবন আলো করা এক ছড়া, ( খেয়াল করে- উনি আমাকে দিয়েছেন লেখে, নিজে নিজেই ছেপে দেন নি! ) তেমনই দূরের বন্ধু মৌসুমী মল্লিক দুটো কার্টুন পাঠিয়েছেন ( আবারও আমাকে পাঠিয়েছেন, নিজে নিজেই নেটে প্রকাশ করেন নি), এগুলো আমার সম্পদই ছিল, ভাবলাম সবার সাথে ভাগাভাগি করে নিই। সেই সাথে মৌসুমীদির আজ জন্মদিন, নিজের ঢোল পেটানোর সাথে সাথে তার স্কেচের নমুনা জানালাম সচল পাঠকদের, যেন সবাই তাকে উৎসাহ দিয়ে তার কাজ সচলায়তনে প্রকাশ করতে বলে!  

তারেক অণুকে জন্মদিনের উপহার 
লুৎফর রহমান রিটন
এই ছেলেটার নাম কি জানো?
--এই ছেলেটা তারেক।
একসঙ্গে কাজ করে সে
মাত্র গোটা চারেক!
এই উঠে যায় পাহাড় চূড়ায়
এই চলে যায় পাতাল, 
এই ছেলেটা অস্বাভাবিক! 
রঙের নেশায় মাতাল।
টিঙটিঙে এই ছেলের মাথায় 
পনিটেলের বাহার, 
হাতের মুঠোয় সমুদ্র তার 
পায়ের তলায় পাহাড়।
দুরন্ত এক পড়ুয়া সে
বই প্রীতিতে তুখোড়, 
উদ্দীপনায় অক্লান্তিতে 
এই ছেলেটা মুখোর।
ক্যাম্রাবাজির হাতটা পাকা
আগ্রহটা অধির
আকাশ ও মেঘ, পাহাড়, সাগর 
ফুলে, পাখি, গাছ, নদীর—
কত্তো রকম ছবি আহা!
তাই দেখে চোখ জুড়ায়। 
ব্লগিং এবং ভ্রমণ-কথায়
মুগ্ধতা সে কুড়ায়।
তাইতো বলি, তারেক—
ঈর্ষণীয় প্রতিভা তার, 
কত্তো কিছু পারেক!
অটোয়া ১৭ নভেম্বর ২০১২
মৌসুমিদির আরেকটি স্কেচ, মাচু পিচুতে সূর্য বন্দনা আর একটি লামার চোখ পাকানো--


