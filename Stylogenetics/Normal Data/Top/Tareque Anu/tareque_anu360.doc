ছবি ব্লগ- বৃষ্টিস্নাত মাচু পিঁচু




  আজ ভোর পাঁচটায় অ্যালার্মে ঘুম ভাঙ্গার কথা, কিন্তু তার অনেক আগেই বৃষ্টিপাতের প্রবল শব্দে নিদ্রাদেবী আন্দেজ পর্বতে মিলিয়ে গেলেন! তারপর আর ঘুম আসে না কারোই নিদারুণ এক উৎকণ্ঠায়। আছি পেরুর পার্বত্যঅঞ্চলে আল কালিয়ান্তের এক হোটেলে, বিশ্বের বিস্ময় ইনকা সভ্যতার প্রাচীন শহর মাচু পিঁচু যাবার আগে সবাই এখানেই আস্তানা গাড়ে। 
সেখানে যাবার অনুমতিপত্র মেলা বেশ ঝক্কির কাজ, দিনে মাত্র চার হাজার পর্যটক এই সুযোগ পান চড়া মুল্যের বিনিময়ে ( ট্রেনটিকিটসহ জনপ্রতি প্রায় ২০০ ডলার) তার মধ্য থেকে মাত্র ২০০ জন সুযোগ পান মাচু পিঁচুর পাশেই উচ্চতর এক পর্বতচূড়া হুয়ানাপিচ্চুতে আরোহণের, কারণ সেখান থেকেই মাচু পিঁচুর দর্শনটা জমে বেশী। কিন্তু বিধি বাম, অনেক ঝামেলার পর ইনকা শহরে ঢোকার অনুমতি মিললেও পর্বতারোহণের অনুমতি মিলল না, তার উপর এই আকাশ ভাঙ্গা জলধারা! এত কাছে এসে এমন দুর্বিষহ অপেক্ষা!
 মৌসুমি বৃষ্টির দেশে জন্ম আমার, আন্দেজের এই আপ্যায়নকে ভয় করি না মোটেও, কিন্তু ভয়তো ক্যামেরা নিয়ে ! শেষ পর্যন্ত ঘণ্টা পাঁচেক দেরীতে শুরু হল আমাদের মাচু পিঁচু দর্শন, সারাক্ষণই বৃষ্টি, কুয়াশা, মেঘের দল আমাদের সঙ্গী ছিল, প্লাস্টিকের পনচো আমাদের শরীর আর ক্যামেরার লেন্স কোনটাই রক্ষা করতে পারে নি, তারপরও এই ছবিগুলোই আজকের স্মৃতি হিসেবে রয়ে যাবে।
 শুধু প্রথম আর শেষ ছবিটি সঙ্গত কারণেই বন্ধু ইসাইয়া সেরণার তোলা। পরবর্তীতে ছবিগুলোর বর্ণনা নিয়ে লিখতে পারব আশা করি, সেই সাথে থাকবে ইনকাদের বর্তমান বংশধরদের আলোকচিত্র। 
ইনকাদের প্রাচীন রাজধানী কুজকো শহরে বসে লিখছি, খানিক আগেই পৌঁছালাম অপূর্ব সুন্দর এই দেশটার বেশ খানিকটা অংশ পাড়ি দিয়ে, কাল ভোরেই আবার বাসে চেপে টিটিকাকা হ্রদ, সেখান থেকে বলিভিয়া। নেট আবার কখন মিলবে বলতে পারি না, তাই ঘুম ঘুম চোখে পোস্টটা করেই ফেললাম। সবাইকে শুভেচ্ছা, ভাল থাকুন সবসময়।। 
( ও হ্যাঁ, খবর পেলাম ব্লগার ওডিন মানে আমাদের তন্ময়দার বয়স আজ এক বছর কমে গেল, এই পোস্টটি তার জন্যই।  তন্ময় দা, দেখা হবে ২০১৬ সালে লাদাখে !! ) 






হিরাম বিংহ্যাম সড়ক





জানালা


আন্দেজের গাছ




শস্যক্ষেত্র




উরুবামবা নদীর তীরে

লামা

শস্যাগার



লামা





 দরজা

চারণক্ষেত্র

উরুবামবা 


লামা দর্শন

ইনকাদের পথ




মাচু পিঁচুর হামিংবার্ড








