পাখির পৃথিবী-৬, বিশ্বের সবচেয়ে দীর্ঘজীবি পাখি কোনটি ?



রাজকীয় অ্যালবাট্রসদের  (Southern Royal Albatross, Diomedea epomophora)  ছানা লালন-পালনরত অবস্থায় দেখলে পাখিদের প্রজন্মের ব্যাপারটি স্পষ্ট বোঝা যায়, অর্থাৎ ছানা-তরুণ-বুড়ো পাখিটির বয়সের পার্থক্য খুব সহজেই চোখে পড়ে। সাধারণত ক্ষুদে পাখিদের ক্ষেত্রে ছানারা মা-বাবার চেয়ে ১-২ বছরের ছোট হতে পারে কিন্তু অ্যালবাট্রসদের মত দীর্ঘজীবী পাখিদের ক্ষেত্রে প্রজন্মের ব্যাপারটি স্পষ্ট। 

সদ্য ডিম ফুটে বের হওয়া রাজকীয় অ্যালবাট্রস ছানার এই কঠিন পৃথিবীতে প্রথম বছর অতিবাহিত করার সম্ভাবনা মাত্র ৩০ % কিন্তু সেই বন্ধুর সময়টুকু পার করতে পারলেই আমাদের গ্রহের যে কোন বুনো পাখির চেয়ে তার জীবনের মেয়াদ অনেক বেশী। ৩ মিটার ছড়ানো ডানার বিস্তার নিয়ে এটি পৃথিবীর ২য় বৃহত্তম অ্যালবাট্রস প্রজাতি হবার গৌরবের দাবীদার। 
সাধারণত সমগ্র অ্যালবাট্রস পরিবারের নানা প্রজাতির সদস্যদের গড় আয়ু ৪০ বছর কিন্তু  এখন পর্যন্ত দীর্ঘ জীবনের রেকর্ডধারী অ্যালবাট্রস পায়ে রিং বেঁধে ১৯৩৭ সালে নিউজিল্যান্ডের দক্ষিণে ছেড়ে দেওয়া হয় এবং ১৯৮৯ সালেও সদ্য ডিমফোঁটাছানাসহ দেখা গেছে! ধারণা করা হয় তখন তার জীবন ৬০ পেরিয়েছে! আদর করে পাখিটির নাম দেওয়া হয়েছিল গ্রানমা। 
অনেক উপাত্ত  থেকে ধারণা করা যায়  কিছু কিছু অ্যালবাট্রস ৮০ বছর পর্যন্ত বাঁচতে পারে। মানবজাতির মতই জীবনের নির্দিষ্ট পর্যায় অতিক্রমের পরে বার্ধক্যে পৌঁছে তাদের ভিতরে মৃত্যুহার অনেক বেড়ে যায়, সাধারণত ৩০ বছরের পরপরই এমনটি দেখা যায়। কাজেই ৭০ বা ৮০ বছর পর্যন্ত বাঁচা পাখিরা নিঃসন্দেহে ব্যতিক্রমী দৃষ্টান্ত।  আর ছোট্ট বেলা থেকে শুনে আসা ২০০ বছরের দীর্ঘজীবী শকুনের কথা যে নেহাতই মনগড়া সেকথা আর না লিখলেও চলে ! 
(তথ্যসূত্র- Extreme Birds, এবং ছবিটি উইকি থেকে দেওয়া হল) 
পাখির পৃথিবী- ১
পাখির পৃথিবী- ২ 
পাখির পৃথিবী- ৩
পাখির পৃথিবী- ৪
পাখির পৃথিবী- ৫
পালকাবৃত বন্ধুদের নিয়ে লেখা এই সিরিজটি সেইসব মানুষদের জন্য, এই গ্রহের প্রতিটি বুনো পাখির পালকে আমি যাদের প্রতিচ্ছবি দেখতে পাই--
ডেভিড অ্যাটেনবোরো
জেরাল্ড ডারেল
কনরাড লোরেঞ্জ
ইনাম আল হক
সালিম আলী
জেমস অডুবন
রজার টোরে পিটারসন

