আমি বিবর্তনে বিশ্বাস করি না



ইদানীং যে প্রশ্নটা শুনলে মাথার এক হাত লম্বা চুলগুলো পুরো খাড়া খাড়া হয়ে যায় তা হচ্ছে- আপনি কি বিবর্তনে বিশ্বাস করেন? প্রশ্নটা শোনা মাত্রই যে ধারণাটা প্রশ্নকর্তা সম্পর্কে করা যায় তা হচ্ছে সে বিবর্তন সম্পর্কে কোন জ্ঞান রাখে না, লোকমুখে ভাসা ভাসা কিছু শুনে শব্দটা জেনেছে, এখন জ্ঞান কপচানোর জন্য এমন ফালতু একটা প্রশ্ন করে বসেছে। 
শিশুকাল থেকে গুরুজনদের মুখে শুনে এসেছি- বিশ্বাসে মিলায় বস্তু, তর্কে বহুদূর। এর মানে যদি বলা হয় আত্মবিশ্বাস রাখ, তাহলে নিশ্চিত ভাবে কাজটি তুমি পারবে,  তাহলে অবশ্যই ঠিক আছে। কিন্তু যদি বলা হয় যে যাহা প্রমাণ সাপেক্ষে প্রমাণিত নয় ( যেমন- ড্রাগন, চাঁদের চরকা কাটা বুড়ি, ব্রহ্মা, বিষ্ণু, মহাদেব, আল্লাহ্‌, জিহোভা, আদম, পরী, ভূত, জিন, দৈত্য ) তাদের অস্তিত্বে বিশ্বাস করলেই সেগুলো বাস্তব হয়ে গেল সেটা নেহাতই মুর্খামি হবে।  দেখুন, মাত্র ৫০০ বছর আগেও বিশ্বের অধিকাংশ মানুষই মনে করত পৃথিবী মহাবিশ্বের কেন্দ্র, এবং সূর্য সহ সমস্ত জগতই পৃথিবীকে কেন্দ্র করে ঘুরে, কিন্তু তাতে কি পৃথিবীর কিছু যায় এসেছে? সে আপন মনেই সূর্যের চারপাশে ৩৬৫ দিনে একবার সুন্দর করে ঘুরে আসে, যেমন সূর্যও আমাদের ছায়াপথ মিল্কিওয়ের কেন্দ্রের চারপাশে ২০ কোটি বছরের একবার ঘুরে আসে। তাহলে কোটি কোটি মানুষের বিশ্বাসের ফল কী দাঁড়াল? উত্তর = শূন্য! 
আবার কিছু অতি জ্ঞানী এখনো মনে প্রাণে বিশ্বাস করেন যে পৃথিবী সমতল! তাদের অন্য সকল প্রমাণ বাদ দিয়ে কেবল মাত্র উপগ্রহের সাহায্যে তোলা মহাশূন্যে ভাসমান গোলাকার পৃথিবীর একটি ছবি দেখালেই কিন্তু সেই বিশ্বাস ভেঙ্গে চুরে পালাবার কথা, কিন্তু পালাচ্ছে না! কারণ- ঐ যে বিশ্বাসে মিলায় বস্তু!  যে কারণেই কি তিতিবিরক্ত হয়ে জনাব ক্রিস্টোফার হিচেন্স বলে গেছেন - It is not knowledge, thatswhy it is called faith.
অনেক দিক দিয়েই বিশ্বের সবচেয়ে তথাকথিত উন্নত দেশ মার্কিন যুক্তরাষ্ট্রে শতকরা ৪০ জন মানুষ মনে করে যে পৃথিবীর বয়স ৬০০০ বছর যা কিনা প্রাপ্ত প্রমাণ অনুসারে মানুষ কতৃক কুকুরকে পোষ মানানোর সময়সীমারও কম!  কিন্তু সেই কোটি কোটি মানুষের বিশ্বাসের কি কোন দামই নেয়? না নেই, ভ্রান্ত বিশ্বাস বা ধারণার কানাকড়ি মূল্য নেই কোথাও। তবে হ্যাঁ, সেটা বিশ্বাস করে এই ২০১২ সালে আপনি চোখে ঠুলি পড়ে অন্ধ সেজে বাকি জীবন কাটাতে পারেন, কিন্তু বিশ্ব আপনার জন্য বসে থাকবে না, সে এগিয়ে যাবে আপন গতিতে। 
এই বিশ্বাসজনিত ব্যাপারগুলোর মূল শেকড় প্রোথিত আছে মানুষের আত্মঅহংকারে। মানুষ নিজেকে অন্য সকল জীবের চেয়ে আলাদা স্তরে নিয়ে গেছে নিজের চিন্তায়, নিজেদের তারা দাবী করে সবচেয়ে বুদ্ধিমান প্রাণী বলে, যে কারণে তাদের তৈরি ধর্মগুলোতে বারংবার বলা হয়েছে- মানুষ সৃষ্টির সেরা জীব, মানুষের ভোগের জন্যই সবকিছু তৈরি করা হয়েছে। কিন্তু আসলে কী?  আমাদের গ্রহে জীবন উদ্ভূত হবার পরে  প্রায় সাড়ে তিনশ কোটি বছর হয়ে গেছে, বিবর্তনের পথ ধরে প্রাণের শাখা-প্রশাখা ছড়িয়ে গেছে সবখানে। পরিবেশের পরিবর্তনের সাথে সাথে নানা সময়ের নানা ধরনের প্রাণী কতৃত্ব করেছে এই ধরাতে, ডাইনোসর নামের সরীসৃপরা ১৩৫ মিলিয়ন বছর টিকে ছিল জলে স্থলে অন্তরীক্ষে সদর্পে, সে হিসেবে আমাদের আধুনিক মানুষের জীবনকাল মাত্র ২ লক্ষ বছর!

 মানবজাতি কি আরও এক লক্ষ বছর দূরে থাক, ৫০০ বছরও টিকতে পারবে? আমাদের বিশ্বাস পারবে, এই নীল গ্রহ ছেড়ে মহাশূন্যে নানা গ্রহ- নক্ষত্রে যাত্রা করবে ভবিষ্যতের মানুষেরা, কিন্তু বিশ্বাসটি কোন কাজেই দিবে না যদি না সেই মিশন সফলের মতো উদ্যোগ নেয় মানুষ।
হয়ত পরম সত্য আমাদের জানা নেই, কিন্তু পদার্থবিদ, লেখক রিচার্ড ফেইনম্যানের মতই মনে হয় ভুল কিছুতে বিশ্বাস স্থাপন না করে বরং কোন কিছুতে বিশ্বাস না করাই ভাল।  সেই সত্য জানার জন্য আমরা হয়ত সারাজীবন জ্ঞানের এক স্তর থেকে অন্য স্তরে পৌঁছাব, কেন্দ্রে যেতে পারব না, কিন্তু তারপরও অন্ধ বিশ্বাসে অটল থাকার চেয়ে সেও ভাল। 
বিবর্তন কোন বিশ্বাসের জিনিস নয়, সাড়া বিশ্বের সাত বিলিয়ন মানুষ বিবর্তন নিয়ে না জানলেও তাতে কিছু যায় আসত না, কারণ বিবর্তনে চলতেই থাকত আপন গতিতে।   তাহলে এখন প্রশ্ন করুন যে আমার- আপনার  বা সাতশ কোটি মানুষের বিশ্বাসে ঈশ্বরের অস্তিত্ব যেমন প্রমাণিত হচ্ছে না তেমন অবিশ্বাসে তা ঝরেও যাচ্ছে না। কথা সত্য, ঈশ্বরের অস্তিত্বের পক্ষে যেমন জোরালো প্রমাণ পাওয়া যাচ্ছে না তেমন তাঁর থাকার সম্ভাবনা একেবারে শূন্য  বলাও যাচ্ছে না, ঠিক যে কারণে আমার খাটের নিচে একটি অদৃশ্য ড্রাগন থাকার সম্ভাবনাও শূন্য নয়। ধরা যাক আপনি সেই ড্রাগনটিকে দেখার চেষ্টা করলেন কিন্তু পারবেন না কারণ সেটি অদৃশ্য। আচ্ছা, তাহলে মেঝেতে ময়দা ছড়িয়ে দিলেন ড্রাগনের পায়ের ছাপ দেখার জন্য, কিন্তু পারবেন না কারণ আমার ড্রাগন ভেসে থাকে! এখন ইনফ্রারেড ক্যামেরা ধরনের যন্ত্র নিয়ে আসলেন যাতে ড্রাগনের শরীরের উত্তাপ চিহ্নিত করা যায়, আমি এবার বললাম অদৃশ্য ড্রাগনের উত্তাপও অদৃশ্য! এখন আপনি এক বালতি রঙ ছুড়ে দিবেন যাতে ড্রাগনের শরীরে তা বাঁধা পায়, কিন্তু আমার ড্রাগনের আশগুলো এতই পিচ্ছিল এবং সে এতই দ্রুতগামী যে এতই পদ্ধতিও ব্যর্থ হল! কি মশাই, পারলেন আমার খাটের নিচের ড্রাগনকে নেই প্রমাণ করতে?? পারলেন না। তা আমার কি ঠ্যাকা পড়েছে যে মহাবিশ্বের সৃষ্টিকর্তা, পরম দয়ালু, ন্যায়বিচারক, সর্বশক্তিমান ঈশ্বরকে নেই প্রমাণ করার??  তবে ইদানীং দুষ্ট লোকেরা অবশ্য ঈশ্বর বাবাজীর ঠিকানা আবিস্কার করেই ফেলেছে- 

( ড্রাগনের কাহিনীটি কার্ল স্যাগানের কাছ থেকে ধার করা)
কিন্তু বিবর্তন অন্য ব্যাপার, এর পক্ষে কোটি কোটি কোটি প্রমাণ আছে, সবচেয়ে বড় কথা একটি অকাট্য প্রমাণ আজ পর্যন্ত পাওয়া যায় নি যা বিবর্তনের বিরুদ্ধে যায় ( অনেক প্রশ্নের উত্তর মিলে নি এখনো, কিন্তু সে জন্য দরকার গবেষণার) । প্রমাণের জন্য দূরে যাবার দরকার নেই, নেট ঘাটার দরকার নেই। নিজের দিকে তাকান, নিজের সম্পর্কে জানার চেষ্টা করুন- দেখবেন, জানবেন, শিখবেন এবং বুঝবেন, জলবৎ তরলং। 
এই জন্যই বলছিলাম, আমি বিবর্তনে বিশ্বাস করি না। এটাকে বোঝার চেষ্টা করি, মুগ্ধ হয়ে উপলব্ধির চেষ্টা করি,  প্রকৃতির এই অন্ধচয়নকে শত কোটিবার ধন্যবাদ দিই, এটা কার্যকরী না হলে আমি-আপনি আজ এখানে থাকতাম না। 

( ব্যবহৃত ছবিগুলো রিচার্ড ডকিন্স ফাউন্ডেশন ফর রিজন অ্যান্ড সাইন্সের অফিসিয়াল ফেসবুক পেজ থেকে নেওয়া হয়েছে)

