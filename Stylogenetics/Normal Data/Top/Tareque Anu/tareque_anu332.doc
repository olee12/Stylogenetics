পাখির পৃথিবী- ২, সবচেয়ে দ্রুত ডানা ঝাপটায় কোন পাখি? 



বিশ্বের ক্ষুদ্রতম পাখি হামিংবার্ড পরিবারের এখন পর্যন্ত সাড়ে তিন শতাধিক সদস্যের সন্ধান পাওয়া গেছে। প্রত্যেকেই পাখির ভুবনে বর্ণিল সব রেকর্ডের অধিকারী। তারা যেমন সবচেয়ে দ্রুত ডানা সঞ্চালন করতে পারে, তেমনি ভাবে পৃথিবীর একমাত্র পাখি হিসেবে পেছন দিকেও উড়তে পারে!
তবে দ্রুত ডানা ঝাপটানোর ক্ষেত্রে পাখির রাজ্যে বিশ্ব-রেকর্ডের অধিকারী নীল লেজ হামিংবার্ড, Blue-tailed Hummingbird (Amazilia cyanura)।  সাধারণত তারা প্রতি সেকেন্ডে ৮০ বার ডানা ঝাপটিয়ে থাকে যেখানে বড় হামিংবার্ড , Giant Hummingbird (Patagona gigas) , ডানা ঝাপটায় মাত্র ১০ থেকে ১৫ বার!
 
কিন্তু বিশেষ বিশেষ ক্ষেত্রে যেমন সঙ্গমের সময় বা কাউকে তাড়া করবার মুহূর্তে এরা সেকেন্ডে ২০০ বারেরও অধিক ডানা সঞ্চালন করে!!! যা প্রায় একটি মৌমাছির ডানা ঝাঁপটানোর সমতুল্য!
মুহূর্তের মাঝে এত বিপুল গতিতে ডানা সঞ্চালনের মূল রহস্য লুকিয়ে আছে তাদের ডানার গঠন, কাঁধের জোড়া এবং অতি শক্তিশালী পেশীর মাঝে।
অতি ক্ষুদ্র পাখি বলে আবার কেউ যেন মনে করবেন না যে এরা দ্রুতগতিতে উড়তে পারে না, এই ভাবেই ডানা ঝাপটিয়ে তারা অল্পক্ষণের জন্য হলেও ঘণ্টায় একশ কিলোমিটারের অধিক গতিবেগে উড়তে সক্ষম !
 আর হ্যাঁ, এর ওজন মাত্র ৪ গ্রাম!
(তথ্যসূত্র- Extreme Birds
আলোকচিত্রগুলো নেট থেকে সংগৃহীত। )
পাখির পৃথিবী - ১ 
পালকাবৃত বন্ধুদের নিয়ে লেখা এই সিরিজটি সেইসব মানুষদের জন্য, এই গ্রহের প্রতিটি বুনো পাখির পালকে আমি যাদের প্রতিচ্ছবি দেখতে পায়--
ডেভিড অ্যাটেনবোরো
জেরাল্ড ডারেল
কনরাড লোরেঞ্জ
ইনাম আল হক
সালিম আলী
জেমস অডুবন
রজার টোরে পিটারসন

