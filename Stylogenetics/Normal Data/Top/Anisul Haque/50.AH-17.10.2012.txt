গুগলের একটা অঙ্গ ইউটিউব। ইউটিউবের ঘোষিত নীতি, তারা এমন কিছু প্রচার করবে না, যা কোনো সম্প্রদায়ের বিরুদ্ধে, কোনো জাতির বিরুদ্ধে, কোনো ধর্মের বিরুদ্ধে বা যা কোনো ঘৃণার বাণী প্রচার করে। ইনোসেন্স অব মুসলিমস নামের ওই চলচ্চিত্রটি অবশ্যই ঘৃণাজাত অপরাধ বা হেইট ক্রাইমের মধ্যে পড়ে, পৃথিবীজোড়া মুসলমানদের বিশ্বাসে এক বিশাল আঘাত, কাজেই এটা ইউটিউব থেকে সরানো হোক, এই দাবি থেকে আমরা সরে আসছি না। আবার বাংলাদেশে আমরা ইউটিউব দেখতেও চাই।
অত্যন্ত আপত্তিকর ওই চলচ্চিত্রটি নিয়ে যখন মুসলিম বিশ্বে বিক্ষোভ দেখা দেয়, তখন ইন্দোনেশিয়া, ভারত, মিসর ও জর্ডানের মতো দেশগুলোয় ইউটিউবে ওই ছবিটা দেখানো বন্ধ করে দেওয়া হয়। বাংলাদেশ, পাকিস্তান ও আফগানিস্তানে বন্ধ করে দেওয়া হয় পুরো ইউটিউবই।

যত দূর জানতে পারলাম, বাংলাদেশ টেলিযোগাযোগ নিয়ন্ত্রণ কমিশন (বিটিআরসি) গুগলের সঙ্গে নানাভাবে যোগাযোগ করেছে; গুগল বলেছে, আমেরিকার আইন অনুসারে তারা ওই চলচ্চিত্র সরাতে পারে না।

(ওই দেশে সংবিধানের প্রথম সংশোধনী অনুযায়ী বাকস্বাধীনতা ক্ষুণ্ন করে এমন কিছু করা যায় না। তবে কোনো কিছু প্রকাশিত হওয়ার পর তা আইনের চোখে অপরাধ বলে গণ্য হলে তার বিরুদ্ধে ব্যবস্থা নেওয়া যায়।) গুগলের জবাব পেয়ে বাংলাদেশে ইউটিউব বন্ধ করে দেওয়াই তাৎক্ষণিকভাবে করণীয় বলে কর্তৃপক্ষের মনে হয়েছে।

কিন্তু ইউটিউব বন্ধ করায় বাংলাদেশে ইন্টারনেট ব্যবহারকারী ও ইন্টারনেট ব্যবহার করে যাঁরা ব্যবসা-বাণিজ্য করেন, তাঁদের অনেককেই ক্ষতি বা অসুবিধার সম্মুখীন হতে হয়েছে। প্রথম রাতে কয়েক ঘণ্টা গুগল সার্চ ইঞ্জিনই বন্ধ ছিল। তারপর দেখা যাচ্ছে, গুগল ড্রাইভ খোলা যাচ্ছে না, গুগল ডকস কাজ করছে না। অনেকেই তাঁদের মূল্যবান তথ্যাদি ওই সব জায়গায় রেখেছেন, তাঁরা পড়েছেন মহাবিপদে। গুগল ম্যাপস কাজ করে না, অনেকেই আছেন, গুগল ম্যাপস দিয়ে সফটওয়্যারের বাণিজ্য করেন, তাঁদের ব্যবসা বন্ধ হওয়ার জোগাড়।

এখানে প্রশ্ন, আমাদের দেশে পুরো ইউটিউব বন্ধ না করে ইন্দোনেশিয়া বা ভারতের মতো শুধু আপত্তিকর ছবি বা সাইট কি বন্ধ করে দেওয়া যেত না?

আমি এই বিষয়ে কথা বলেছি বিটিআরসির চেয়ারম্যান সুনীলকান্তি বোসের সঙ্গে। কথা বলেছি একাধিক বিশেষজ্ঞের সঙ্গে।

যা জানতে পারলাম, ইউটিউবে আপত্তিকর চলচ্চিত্রটি বাংলাদেশ থেকে বন্ধ করা মুশকিল, সেটা করতে হবে গুগল বা ইউটিউবের দিক থেকে। তাই গুগলকেই রাজি করাতে হবে, তারা যদি ভারতে কিংবা ইন্দোনেশিয়ায় আপত্তিকর ছবিটি বন্ধ করে দিতে পারে, বাংলাদেশের জন্য কেন তারা পারবে না?
প্রথমে গুগলের সঙ্গে যোগাযোগ করছে বিটিআরসি। কিন্তু তাতে যখন গুগল ইতিবাচক সাড়া দিল না, তখন বিটিআরসি মনে করেছে, যোগাযোগ হওয়া উচিত উচ্চপর্যায়ে, মন্ত্রণালয় পর্যায়ে। সোমবার ডাক ও টেলিযোগাযোগ মন্ত্রণালয় থেকে গুগলকে ই-মেইল করা হয়েছে, কিন্তু গতকাল পর্যন্ত কোনো উত্তর পাওয়া যায়নি।

ঢাকা-চট্টগ্রাম ট্রেনে করে ফেনসিডিলও আসতে পারে, আবার নিরপরাধ মানুষও চলাচল করতে পারে। দোষটা ট্রেনের নয়, যাঁরা ওটা ব্যবহার করবেন, ভালোমন্দ নির্ভর করবে তাঁদের ওপরে। ইউটিউবে অনেক ভালো জিনিসও আছে। আপনি নামাজ শিখতে চাইলে ইউটিউবে অনেকগুলো ক্লিপ পাবেন। কাবা শরিফের ভেতরে কী আছে, একটা চমৎকার ভিডিও আছে ইউটিউবেই, যেটা লাখ লাখ মুসলিম দেখেছেন, দেখে আবেগময় মন্তব্য করেছেন। বাংলাদেশের সালমান খান ইউটিউবে লেখাপড়া করার ভিডিও যুক্ত করে বিখ্যাতই হয়ে গেছেন দুনিয়াজোড়া।

২০১০ সালে আমি তিন মাস আমেরিকার একটা ছোট্ট শহরে একাকী রুমে থাকতাম। আমার প্রবাসজীবনের নিঃসঙ্গতা ঘুচিয়েছিল ইউটিউব। আমি যখন ইচ্ছা তখন বঙ্গবন্ধুর ভাষণ, কিংবা শাহ আবদুল করিমের গান, কিংবা সাকিব আল হাসানের কোনো দুর্দান্ত বোলিং-মুহূর্ত ইউটিউবে চালিয়ে দিয়ে আমার ঘরটাকেই বানিয়ে ফেলতাম বাংলাদেশ।

কাজেই আমাদের ইউটিউব বন্ধ করে রাখার উপায় নেই। ওটাকে মুক্ত করে দিতে হবে। যত তাড়াতাড়ি ইউটিউব খুলে দেওয়া যায়, ততই ভালো।

তবে, আপত্তিকর ছবিটা যেন বাংলাদেশে দেখা না যায়, সেই ব্যবস্থা ইউটিউব তথা গুগলকেই করতে হবে। আমি গুগল দক্ষিণ এশিয়ার যোগাযোগ ও জনসংযোগ বিষয়ের প্রধান সিঙ্গাপুরে অবস্থানরত মাইরিয়াম বুবিলের সঙ্গে ফোনে কথা বলার চেষ্টা করেছি। ই-মেইলও করে রেখেছি।
আমাদের চাওয়া স্পষ্ট। ইউটিউব ওই ছবিটি প্রদর্শন বন্ধ করুক। আর বাংলাদেশ সরকার ইউটিউবের ওপর থেকে নিষেধাজ্ঞা তুলে নিক। ইউটিউব বন্ধ থাকায় কেবল বাংলাদেশের ইন্টারনেট ব্যবহারকারীরা ক্ষতিগ্রস্ত হচ্ছেন, তা তো শুধু নয়; গুগল নিজেও তো ক্ষতিগ্রস্ত হচ্ছে। গুগলকে সেটাও বিবেচনায় নিতে হবে।

- সৌজন্যে প্রথম আলো