অনেক আগের কথা। চিত্রালী কিংবা পূর্বাণী পত্রিকায় একটা কলাম ছাপা হতো, ‘হে নারী আপনার সমস্যা, সুবন্ধুর পরামর্শ’।

তাতে পত্রলেখিকারা নিজেদের সমস্যার কথা জানাতেন। একজন বিশেষজ্ঞ সেসব সমস্যার বিষয়ে সুন্দর সুন্দর সমাধান বাতলে দিতেন। এ ধরনের বিভাগ এখন অনেক কাগজেই প্রচলিত আছে। প্রথম আলোয় নকশা এবং ছুটির দিনের পাতায় পাঠকদের নানা ধরনের জিজ্ঞাসার জবাব দেওয়া হয়। কলকাতার পাক্ষিক সানন্দার এই ধরনের কলামটি নিয়ে প্রতিষ্ঠানবিরোধী লেখক সুবিমল মিশ্র বিদ্রূপ করে লিখেছিলেন, ‘সতীত্ব কি রাখব, অপর্ণা?’ বলা বাহুল্য, তখন সানন্দার সম্পাদিকা ছিলেন অভিনেত্রী পরিচালিকা অপর্ণা সেন।আমাদের আজকের বিষয় হলো, ছুটি কি নেব, মাননীয় নেত্রী?

প্রশ্নটি এসেছে প্রধানমন্ত্রীর একজন উপদেষ্টাকে নিয়ে। তিনি ছুটি নেবেন কি নেবেন না।
তিনি কেন ছুটিতে যাবেন? তিনি তো কোনো অপরাধ করেননি? একজন মানুষকে অকারণে কেন অপমান করবে বিশ্বব্যাংক? আর নেত্রীও তো তাঁকে বলেননি ছুটি নিতে।

অন্যদিকে বলা হচ্ছে, পদ্মা সেতু ও বিশ্বব্যাংকের টাকার মধ্যখানে বাধার বিন্ধ্যাচল হয়ে দাঁড়িয়ে আছেন এই উপদেষ্টাই। এই উপদেষ্টা ছুটিতে গেলেই নাকি ঋণ মঞ্জুর হয়ে যাবে।
আমি লেখক মানুষ। আমার কারবার ব্যক্তি নিয়ে। রাষ্ট্র কিংবা প্রতিষ্ঠান কীভাবে তার স্বার্থে ব্যক্তিমানুষকে দুমড়েমুচড়ে দেয়, এটা যেকোনো লেখকেরই প্রধান উপজীব্য। ব্যক্তিমানুষের হূদয়ের গোপন কান্না তুলে আনাই লেখকের কাজ।
সুতরাং আমার হূদয় ওই উপদেষ্টার জন্য কাঁদে। আমার হূদয় গেয়ে ওঠে, ‘গিয়াছিলাম ভবের বাজারে, সাত চোরাতে চুরি করল গুরু ধরল আমারে। চোরায় চুরি করে খালাস পাইল গো, গুরু আমায় নিল জেলখানা। গুরু উপায় বলো না, জনম দুঃখী কপালপোড়া গুরু আমি একজনা।’
তবে তিনি ছুটিতে গেলেই যদি একটা পদ্মা সেতু হয়ে যায়, ছুটিতে যাওয়ার কথাটা কি তিনি বিবেচনা করে দেখতে পারেন না?
ছুটি বিষয়টা নিয়ে কথা এলেই সবার আগে আসে রবীন্দ্রনাথের কথা। মেঘের কোলে রোদ হেসেছে, বাদল গেছে টুটি। আহা, হাহা, হা। আজ আমাদের ছুটি ও ভাই, আজ আমাদের ছুটি। আহা, হাহা, হা। এই গান আপনাআপনি হূদয়ের সিডি প্লেয়ারে বেজে ওঠে। বিটিভিতে আগে এই গানটার সঙ্গে নাচ শেখানো হতো। সেই নাচের তালে আমাদের হাত-পা দুলেও ওঠে। রবীন্দ্রনাথ ছুটি বিষয়টাকে খুব একটা আমোদ-ফুর্তির বিষয় বলেই বেশির ভাগ ক্ষেত্রে গণ্য করেছেন। তিনি গান গেয়েছেন—
ছুটির বাঁশি বাজল যে ওই নীল গগনে,
আমি কেন একলা বসে এই গগনে।
বাঁধন টুটে উঠবে ফুটে শিউলিগুলি
তাইতো কুড়ি কানন জুড়ি উঠছে দুলি...
রবীন্দ্রনাথ, দেখা যাচ্ছে, ছুটির সঙ্গে শিউলি ফোটা শরতের খুব একটা মিল খুঁজে পাচ্ছেন। কাকতালীয়ভাবে এখন বাংলাদেশে শরৎকাল। এবং শিউলিগাছগুলোতে এবার ঝাঁকে ঝাঁকে শিউলিও ফুটেছে। দেখতে পাচ্ছি, আজি ধানমন্ডিতে রৌদ্রছায়ায় লুকোচুরির খেলাও শুরু হয়ে গেছে। তা হলে এটিই হলো ছুটি নেওয়ার আদর্শ সময়।
ছুটি তেমন খারাপ কিছু নয় আসলে, মাননীয় অর্থবিষয়ক উপদেষ্টা, দেখুন, সুকুমার রায় ছুটি পেয়ে কী খুশি!

মনের খুশি রয় না মনে হেসেই লুটোপুটি।
ঘুচল এবার পড়ার তাড়া অঙ্ক কাটাকুটি
দেখ্ব না আর পণ্ডিতের ঐ রক্ত আঁখি দুটি।
আর যাব না স্কুলের পানে নিত্য গুটি গুটি
এখন থেকে কেবল খেলা কেবল ছুটোছুটি।
পাড়ার লোকের ঘুম ছুটিয়ে আয়রে সবাই জুটি
গ্রীষ্মকালের দুপুর রোদে গাছের ডালে উঠি
আয়রে সবাই হল্লা ক’রে হরেক মজা লুটি
এক দিন নয় দুই দিন নয় দুই দুই মাস ছুটি।
অর্থবিষয়ক উপদেষ্টা গাইতে পারেন—এক দিন নয়, দুই দিন নয়, ১৩টি মাস ছুটি।
সেই ফুর্তির অবসান হওয়ার আগেই আবার মনে পড়ে যায় ফটিকের কথা। মা, এখন আমার ছুটি হয়েছে, এখন আমি বাড়ি যাচ্ছি। ছুটি গল্পের ফটিকের জন্যও আমাদের মন কেমন করে। ছুটির ঘণ্টা নামের সিনেমারও ছুটি মানে জীবন থেকেই ছুটি নিয়ে নেওয়া। তাই ওই ছবির গান ‘একদিন ছুটি হবে, অনেক দূরে যাব’ যতটা ফুর্তির উদ্রেক করে, তার চেয়ে বেশি বড় হয়ে দেখা দেয় ওই ছবির বিয়োগান্ত পরিণতির বেদনা।

ছুটি নিয়ে ভালো কৌতুক মনে পড়ছে না। তবে ছুটির দরখাস্তে কে কী অজুহাত দিয়েছেন, তার একটা মজার তালিকা পাওয়া যাচ্ছে।
একজন লিখেছেন, আমার স্ত্রী অসুস্থ। যেহেতু আমি তার একমাত্র স্বামী, দয়া করে আমাকে ছুটি মঞ্জুর করুন।
একজন স্কুলছাত্র লিখেছে, যেহেতু আমি আপনার যোগ্য পরিচালনায় পরিচালিত এই স্কুলে পড়ি, তাই আমার ভীষণ মাথাব্যথা। অতএব আমাকে ছুটি মঞ্জুর করিতে আজ্ঞা হয়।
একজন লিখেছেন, আই হ্যাভ টু গো টু দি ভিলেজ টু সেল মাই ল্যান্ড অ্যালং উইথ মাই ওয়াইফ...। বাংলা করলে দাঁড়ায়, আমাকে গ্রামে যেতে হবে কিছু জমি ও সঙ্গে স্ত্রীকে বিক্রি করে দেওয়ার জন্য, তাই আমাকে ছুটি দিন।
একজন লিখেছেন, সিনস মাই মাদার ইন ল ডায়েড অ্যান্ড আই অ্যাম দি অনলি ওয়ান রেসপনসিবল ফর দিস, প্লিজ গ্রান্ট মি লিভ ফর টু ডেস... যেহেতু আমার শাশুড়ি মারা গেছেন এবং এ জন্য কেবল আমিই দায়ী...

আমার মনে হয় যথেষ্ট হয়েছে। এবার শেষ করি। এবং শেষ করি রবীন্দ্রনাথ দিয়েই:

এই কথাটা মনে রাখিস
মুক্তি তোরে পেতেই হবে...

পাকের ঘোরে ঘোরায় যদি
ছুটি তোরে পেতেই হবে।
চলার পথে কাঁটা থাকে
দলে তোমায় যেতেই হবে।

ছুটি পেতেই হবে, কাঁটা দলে যেতেই হবে। হায়, এই সব যাওয়ার সঙ্গে যে কত বেদনা জড়িয়ে থাকে, কেউ যদি তা বুঝত!