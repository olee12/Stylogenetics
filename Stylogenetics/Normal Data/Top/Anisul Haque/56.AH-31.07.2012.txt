বাংলাদেশের সবচেয়ে সুন্দর দৃশ্য কী? ঢাকা থেকে বেরিয়ে গ্রামগঞ্জের দিকে গেলে কোন দৃশ্য সবচেয়ে বেশি মুগ্ধ করে আপনাকে? আমার কাছে বাংলাদেশের সবচেয়ে সুন্দর মনে হয় গ্রামের ছেলেমেয়েদের দল বেঁধে স্কুলে যাওয়ার দৃশ্য। আলপথে সবুজ ধানখেতের পাশ দিয়ে, নৌকায়, পাহাড়ি পথে, বিস্তীর্ণ পাথার পেরিয়ে দল বেঁধে ছেলেমেয়েরা স্কুলে যায়, আর স্কুল থেকে ফেরে। পাঁচ বছরের শিশু, কোথাও কোথাও আরও কম বয়সী কেউ বই বগলে স্কুলে যাচ্ছে। যেতে যেতে হাঁসের দলের পেছনে পড়েছে, তার নাক দিয়ে সর্দি পড়ছে, সে বড় বড় গোল গোল চোখে তাকিয়ে আছে হয়তো কোনো কানাবগির দিকে, হয়তো একটা চিলের ছোঁ মেরে মুরগির বাচ্চা ধরে নেওয়ার দৃশ্যের দিকে। আমি এ ধরনের দৃশ্য দেখে খুবই আবেগাপ্লুত হয়ে পড়ি। সরকারি হিসাবমতে, বাংলাদেশের ৯৯ শতাংশ ছেলেমেয়ে স্কুলে ভর্তি হয়। এ বছর প্রাথমিক বিদ্যালয়ে পড়ছে প্রায় এক কোটি নব্বই লাখ ছেলেমেয়ে। আর বিদ্যালয়গামী শিক্ষার্থীদের মধ্যে ছেলের চেয়ে মেয়ের সংখ্যা বেশি। বেসরকারি হিসাবেও ৯০ শতাংশের বেশি ছেলেমেয়ে বিদ্যালয়ে যায়। প্রাথমিক শিক্ষা শেষ করার আগেই ঝরে যাওয়ার হারও কমেছে, এখন সরকারি হিসাবে সেটা ২৫ শতাংশ। এই যে কোটি কোটি ছেলেমেয়ে বিদ্যালয়ে যাচ্ছে, ওরাই আমাদের ভরসা।

এ বছর প্রায় ১০ লাখ ছেলেমেয়ে উচ্চমাধ্যমিক পর্যায়ের পরীক্ষা দিয়েছে, সাত লাখেরও বেশি উত্তীর্ণ হয়েছে। মেয়েরা ভালো করেছে ছেলেদের চেয়ে বেশি।

আর আছে অদম্য মেধাবীরা। বাবা তিস্তা নদীর মাঝি, সারা রাত মাছ ধরেন, কখনো কখনো ছেলেকেও যেতে হয় বাবার সঙ্গে নৌকায়। যে কটা মাছ পান, সকালে বিক্রি করেন, তারপর চাল কেনেন। ওই ছেলের সঙ্গে দেখা হয়েছিল রংপুরে, সে মাধ্যমিক পরীক্ষায় জিপিএ-৫ পেয়েছে। এ বছর আশি হাজারের মতো ছেলেমেয়ে মাধ্যমিক পরীক্ষায় জিপিএ-৫ পেয়েছে। এ রকম কত ছেলেমেয়ে আছে, গ্রামেগঞ্জে, ঘোরতর প্রতিকূল পরিবেশ থেকে যারা জিপিএ-৫ পেয়েছে। পত্রিকার পাতায় আমরা এখন পড়ছি উচ্চমাধ্যমিকে জিপিএ-৫ পাওয়া অনেক সংগ্রামী শিক্ষার্থীর কথা, যারা উঠে এসেছে সমাজের পিছিয়ে পড়া বা সুবিধাবঞ্চিত শ্রেণী থেকে। ষাট হাজারেরও বেশি ছেলেমেয়ে এবার উচ্চমাধ্যমিক পরীক্ষায় জিপিএ-৫ পেয়েছে।

শিক্ষা একটা আশ্চর্য পরশপাথর। এর স্পর্শে লোহা কিংবা কাঠ—সবই সোনা হয়ে যেতে পারে। এদের মধ্যে কেউ কেউ নিজ নিজ বিষয়ে অনেক ভালো করবে। কেউ বড় বিজ্ঞানী হবে, তার গবেষণা দিয়ে বিশ্বসভ্যতাকেই নেবে এগিয়ে। কেউ-বা হবে বড় লেখক, ডাক্তার-ইঞ্জিনিয়ার, সমাজবিজ্ঞানী, শিক্ষক, অর্থনীতিবিদ, আর হবে নেতা, যে নেতা আমাদের সমাজটাকে, রাষ্ট্রটাকে এগিয়ে নেবে। অনেক বড় হিমালয় পর্বতমালা থেকে একটা এভারেস্ট, একটা অন্নপূর্ণা তো দাঁড়িয়ে যাবেই। কিন্তু সবাই তো আর সত্যেন বোস হবে না, এফ আর খান হবে না, অধ্যাপক ইউনূস হবে না। অনেকেই বিদ্যালয়ের পরে আর পড়বে না, অনেকেই পড়বে না কলেজের পরে। কিন্তু একবার যে পড়তে শিখেছে, লিখতে শিখেছে, হিসাবপাতি করতে শিখেছে, আর মোবাইল ফোনে টেক্সট লিখতে জানে, আপনি তাকে আর ফেরাতে পারবেন না। সে একটা কিছু করবেই। অনেকেই চলে যাবে বিদেশে, বাংলাদেশের প্রায় এক কোটি মানুষ এখন প্রবাসী। এর মধ্যে সমাজের সুবিধাভোগী শ্রেণীর যারা, তারা বিদেশে গিয়ে নাগরিকত্ব নিচ্ছে, সে জন্য হয়তো দেশের টাকা বিদেশেও পাঠাচ্ছে। আমাদের বড়লোকেরাও, আমাদের দুর্নীতিবাজ নেতারাও শুনি হাজার হাজার কোটি টাকা বিদেশে পাঠিয়ে দিচ্ছেন, কিন্তু গ্রামগঞ্জ থেকে বিদেশে যাওয়া কৃষকের সন্তানেরা দেশে টাকা পাঠাচ্ছে, এটাই আমাদের বিদেশি মুদ্রার প্রধান উৎস। এই যে এক কোটি নব্বই লাখ ছেলেমেয়ে প্রাথমিক বিদ্যালয়ে যাচ্ছে, বাংলামাধ্যমে পড়ছে—এদের অনেকেই বিদেশে চলে যাবে। এরা দেশের জন্য টাকা পাঠাবে, পাঠাবে উন্নত জ্ঞান, প্রযুক্তি আর ভাবনা। আর যারা দেশে থাকবে, নানা সৃষ্টিশীল উদ্যোগ দিয়ে তারা দেশের অর্থনৈতিক কর্মকাণ্ডকে গতিশীল করবে। কী বিচিত্র কাজই না হচ্ছে দেশে। মাছ চাষে বিপ্লব ঘটে গেল, পোলট্রিতেও। কৃষিতে বিপ্লব চলছে, নতুন নতুন ধানের প্রজাতি নিয়ে গবেষণা হচ্ছে, ফলন বাড়ছে, আবার কত ধরনের শস্য উৎপাদনের চেষ্টাই না চলছে। স্ট্রবেরি থেকে শুরু করে বাওকুল, ভুট্টা থেকে কলা। ব্যবসায়িক উদ্যোগ, শিল্পোদ্যোগের অভিনবত্বেরও কোনো জুড়ি নেই। যে ছেলে বা মেয়ে একবার শিক্ষার আলো পেয়েছে, সে যদি কৃষকও হয়, উন্নততর কৃষক হবে; সে যদি মা হয়, যোগ্যতর মা হবে। এবং বাস্তবতা হলো, বাপের মতো এই ছেলে আর তিস্তা নদীতে মাছ ধরতে যাবে না, হাল বাইতে মাঠে যাবে না। যদি যায়, সে ট্রাক্টর নিয়ে যাবে, উন্নততর কৃষি প্রবর্তন করবে, উন্নত মৎস্য চাষ ও বিপণনে নিয়োজিত হয়ে সে যেমন নিজের কপাল ফেরাবে, তেমনি ঘোরাবে দেশের ভাগ্যের চাকা। কাজেই বাংলাদেশ ক্রমাগতভাবে ভালো করছে, এই ভালোর চাকাকে আর পেছন দিকে ফেরানো যাবে না, যদি শিক্ষাক্ষেত্রে আমরা মনোযোগ দিই। সত্য বটে, সবার শিক্ষা মানসম্মত নয়। সত্য বটে, অনেকেই এখনো বিদ্যালয়ে যায় না, গেলেও শেষ পর্যন্ত থাকে না। এবং এই শিক্ষার একটা শাখা হওয়া উচিত একেবারেই বৃত্তিমূলক, যে শ্রমিকটি আজ বিদেশে যাচ্ছে কাজের সন্ধানে, সে যদি একটু প্রশিক্ষিত হয়ে যায়, ভাষাটা, কারিগরি কৌশলটা শিখে যায়, সে উন্নততর কাজ পাবে, সে শ্রমশোষণ বা অমানবিক নির্যাতনের শিকার হবে না। সেদিকে নিশ্চয়ই শিক্ষাভাবুকেরা নজর দেবেন।

কিন্তু যা আছে, যতটুকু দেখছি, তাতেই বাংলাদেশের উজ্জ্বল ভবিষ্যতের ব্যাপারে আমি চ্যালেঞ্জটা ছুড়ে দিতে পারি। নজরুল বা রবীন্দ্রনাথ হওয়ার জন্য এমএ-বিএ পাস করতে হয় না। রফিক বা নাসিরের মতো ক্রিকেটার হওয়ার জন্যও নয়। শিক্ষা, শিক্ষাপ্রতিষ্ঠানে যাতায়াত, শিক্ষিত মানুষের সঙ্গে মেলামেশা থেকে একটা মানুষের ভেতরের সম্ভাবনা জেগে উঠতে পারে। প্রতিটি মানুষের ভেতরেই মোম আছে, সলতে আছে, শিক্ষা শুধু অগ্নিসংযোগের কাজটা করে দেয়। বাংলাদেশের বহু শিল্পোদ্যোক্তা আছেন, যাঁরা হাজার হাজার মানুষের কর্মসংস্থান করছেন, যাঁদের পণ্য বিদেশে রপ্তানি হচ্ছে। তাঁরা খুব যে লেখাপড়া জানেন, তা নয়। ব্রিটিশ আমলে আমাদের শিক্ষা আমাদেরকে কেরানি বানাত, এখনকার শিক্ষা আমাদের বিশ্বময়দানে লড়াই করার উপযুক্ত খেলোয়াড় হিসেবে তৈরি করছে। কাজেই আজ থেকে বিশ বছর পরে যখন আজকের মাধ্যমিক বা উচ্চমাধ্যমিকে পড়া ছেলেমেয়েরা কর্মক্ষেত্রে প্রবেশ করবে, তখনকার বাংলাদেশ হবে একটা উন্নত বাংলাদেশ, আলোকিত বাংলাদেশ। এটা আমার চ্যালেঞ্জ।
কিন্তু মানুষের এই যে বিপুল সৃজনশীলতা, এই মহাকর্মোদ্যোগ, এর সামনে সবচেয়ে বড় বাধা আমাদের দ্বন্দ্বময় রাজনীতি এবং আমাদের শাসকশ্রেণীর বেপরোয়া লুণ্ঠনবৃত্তি। তারা কোনো আইন-কানুন মানে না, তাদের কোনো লজ্জাশরম নেই। তারা একটার পর একটা এমন কাজ করে যে লজ্জায় পুরো জাতির মাথা কাটা যায়। আর তারা এমনি নির্লজ্জ যে সেই সব লজ্জাজনক অপকর্মের পক্ষে সাফাই গাইতে থাকে। তারা দেশের টাকা লুট করে বিদেশে পাচার করে এবং কখনো কখনো সেই সব ধরা পড়ে, বিদেশি মাধ্যমে খবর প্রকাশিত হয় এবং বিদেশে তাদের সঙ্গে সংশ্লিষ্টদের বিচার হয়। দেশের টাকায় চারটা পদ্মা সেতু হতে পারে, যেকোনো মহৎ কাজে দেশের ডাকে মানুষ, টাকা-পয়সা তো সামান্য ব্যাপার, জীবন দিতে প্রস্তুত আছে। কিন্তু দেবটা কাকে? কিসের জন্য? আমি কি শেয়ালের হাতে আমার মুরগির বাচ্চাকে তুলে দেব দেশ আত্মত্যাগ চায় বলে? আমাদের দেশে দুর্নীতি সেই কৌটিল্যের আমলে হয়েছে, মোগল আমলে হয়েছে, কোম্পানি আমলে হয়েছে, পাকিস্তান আমলেও হয়েছে। সেটা নতুন কিছু নয়, কিন্তু আমরা নিষ্ঠুর হলাম কবে থেকে? আমরা গুম করি, শুধু যাকে গুম করতে চাই তাকে নয়, তার ড্রাইভারকে গুম করে ফেলি কী কারণে? এত নিষ্ঠুর এত অমানবিক কবে থেকে হলাম আমরা? আর আমাদের কথার মধ্যে কোনো সংগতি নেই, সংহতি নেই, সমন্বয় নেই, ধারাবাহিকতা নেই। আমরা কাচের ঘরে বসে অন্যের প্রতি ঢিল ছুড়ছি। গত গদ্যকার্টুনে আমি কৌতুকের বই থেকে রণকৌশল-সংক্রান্ত মারফির সূত্র উল্লেখ করেছিলাম—‘যখন তুমি দেখো যে শত্রু তোমার নাগালের মধ্যে, নিশ্চিত জানবে যে তুমিও তার নাগালের মধ্যে।’ আমরা যে ত্যাগ করব, কিসের জন্য করব? কার হাতে দানের টাকা তুলে দেব? তুমি ঠিকমতো দাবার ঘুঁটি চালতে পারো না, অথচ দাবা খেলার দায়িত্ব নিয়ে বসে আছ, আর তোমার ভুল, তোমার অন্যায়, তোমার চুরির কারণে আমাকে ত্যাগ স্বীকার করতে হবে, তা তো হয় না।

এই দুই বিপরীত বাংলাদেশ এখন আমাদের সামনে। এই লেখাটা আমি লিখছি আসলে প্রচণ্ড হতাশা থেকে। আমরা কি আরেকটু ভালোভাবে শাসিত হওয়ার যোগ্যতা রাখি না? কী সুযোগটাই না এই মহাজোট সরকার লাভ করেছিল দেশটাকে উন্নয়নের মহাসড়কে তুলে দিয়ে গাড়িটা স্টার্ট করার। একগুঁয়েমি, হীনম্মন্যতা, কূপমণ্ডূকতা, লোভ, দুর্নীতি, ব্যর্থতা, অযোগ্যতা আমাদের সব সম্ভাবনাকে কি বিনষ্ট করল না?

আমাদের সম্ভাবনা আমাদের মানুষে। আমাদের আশা আমাদের তরুণ প্রজন্ম। আমাদের আশা এক কোটি নব্বই লাখ ছেলেমেয়ে, যারা বনবাদাড় পেরিয়ে, হাঁটুজল ভেঙে, আলপথ মাড়িয়ে প্রাথমিক বিদ্যালয়ে যাচ্ছে। জামালপুরের একটা গ্রামের ছেলেমেয়েরা স্কুলে যাওয়ার জন্য পাতিল হাতে সাঁতরে খাল পার হতো, আমরা প্রথম আলোয় সেই খবর পড়েছিলাম।

আমাদের নতুন প্রজন্ম আলোর সন্ধানে বেরিয়ে ঘরে ফিরে যাবে না, পাতিল হাতে করে খালবিল সাঁতরে হলেও তার লক্ষ্যে পৌঁছাবে। ওইখানেই আমাদের আশা।