গল্পঃ আধখানা মানুষ




                        ১প্রতিদিন খুব ভোরে সিটি কর্পোরেশনের ময়লা ফেলার গাড়ি গুলো আসার আগে জামাল আর মন্টু এসে হাজির হয়ে যায় ।  দশ বছর বয়সের জামাল আর ওর চেয়ে এক বছরের বড় মন্টু ।  আবর্জনা ফেলে ট্রাক গুলো চলে গেলে শুরু হয়ে যায় ওদের কাজ ।  সিমেন্টের খালি পলিব্যাগের বস্তা কাঁধে নিয়ে ভাগাড়ে পলিথিনের টুকরা খুঁজতে নেমে পড়ে ওরা ।  অন্য টোকাইরা আসার আগে যতটা পারা যায় ছেঁড়া ফাটা শপিং ব্যাগ ,  ভাঙ্গা ফাটা প্লাস্টিকের টুকরা ,  খাবারের পলিব্যাগ ,  সাটারিং কাজের ছেঁড়া পলিথিন ইত্যাদি খুঁজে খুঁজে বের করে বস্তায় ভরে শক্ত করে মুখ বেঁধে ঘাড়ে তুলে নেয় ওরা ।  তারপর কোন পুকুর বা জলাশয়ে নিয়ে পলিথিনের টুকরা গুলো ধুয়ে রোদে শুকিয়ে নিয়ে আবার বস্তাবন্দী করে ।  বিসিক শিল্প এলাকার কয়েকটি প্লাস্টিক ফ্যাক্টরিতে এসবের চাহিদা আছে ।  সেখানে বস্তা পৌঁছে দিলে কারখানার ম্যনেজারের লোক ওজন করে ওদের টাকা দেয় ।  এক কেজি পলিথিন পাঁচ টাকা ।  বস্তায় ঠেসে ঠুসে ভরলেও দশ কেজির বেশি ধরে না ।  কোন কোন দিন ওদের ভাগ্যে সাত আট কেজির বেশি ছেঁড়া পলিথিন জোটে না । আজ ময়লা ফেলার ট্রাক গুলো চলে যাওয়ার পর জামাল ভাগাড়ের আবর্জনা ঘেঁটে পলিথিন খুঁজতে গিয়ে হঠাৎ একটা আজব জিনিষ পেয়ে ঘাবড়ে গেল ।  পলিথিন দিয়ে মোড়ানো আধখানা দেহের মৃত মানব শিশু ।  কাঠির মতো সরু সরু হাত পা ।  অস্ফুট নাক চোখসহ কিম্ভূতকিমাকার মাথা ।  ছোপ ছোপ রক্তে ভেজা এক খণ্ড মাংসপিণ্ড ।  ‘ মন্টু !  ’  জামালের ভয়ার্ত চিৎকারে ছুটে আসে মন্টু ।  জামালের হাত থেকে পড়ে যাওয়া পলিথিনের প্যাকেটটা তুলে দেখে সে ।  তারপর নির্বিকার চিত্তে বলে ,   ‘ ঘাবড়াইস না ।  এইডা হইল জাইরা পোলা ।  এই কামে তুই নতুন আইছস তো !  তাই ভয় পাইছস ।  এই রহম জাইরা পোলা আমরা কত দেখছি !  ’ মাংসপিণ্ডসহ পলিথিনের প্যাকেটটা ভাগাড়ের আরও ভেতর দিকে ছুঁড়ে ফেলে দিয়ে জামালের হাত ধরে টান দেয় মন্টু ,   ‘ চল্ চল্ ।  ঐ দেখ ,  টোকাইরা সব আইয়া পড়তাছে ।  দিরম করলে কিছুই পাইতি না ।  ’ ভোরের আলো তখনো ঠিকমতো ফোটেনি ।  তবু ওদের মতো একজন দু ’ জন করে টোকাই বস্তা কাঁধে নিয়ে ভাগাড়ে আসতে শুরু করেছে ।  সাথে সাথে শুরু হয়েছে নেড়ি কুকুরের আনাগোনা ।  টোকাইরা ওদের মতো পলিথিন ও প্লাস্টিকের টুকরা খোঁজে ।  কেউ কেউ খোঁজে ভাঙ্গা টিন ,  লোহা লক্কড় ও কোল্ড ড্রিঙ্কসের ক্যান ।  মন্টু ব্যস্ত হয়ে পড়ে তার কাজে ।  কিন্তু জামাল পাথরের মূর্তির মতো চুপচাপ দাঁড়িয়ে থাকে ।  ঘটনার আকস্মিকতা স্তব্ধ করে দিয়েছে ওকে ।  বুকের ভেতর ছোট হৃৎপিণ্ডটা ধুক ধুক করে এক অজানা আতংকের জানান দিচ্ছে ওকে ।  চলে যেতে হবে ,  এখান থেকে এখুনি চলে যেতে হবে ওকে ।  পিতৃ মাতৃহীন দশ বছরের টোকাই জামাল ভয় পেয়েছে ।  বস্তিতে ফিরে গিয়ে কাঁথা মুড়ি দিয়ে শুয়ে থাকবে সে ।  সারাদিন যেন ক্ষিধে না পায় ,  সে জন্য জুতার আঠা পুড়িয়ে ধোঁয়া টেনে নেশা করতে হবে ওকে ।  তারপর সে হারিয়ে যাবে এই ভয়ের পৃথিবী থেকে ।  এখানে শুধু ভয় আর ভয় ,  শুধু ক্ষিধে আর ক্ষিধে । কিন্তু জামালের ফেরা হয়না ।  টোকাইরা ভাগাড়ের আবর্জনা থেকে খুঁজে খুঁজে পলিথিন ,  টিন ,  লোহা ,  কাঠ ইত্যাদি বের করে নিজ নিজ বস্তায় ভরছে ।  নেড়ি কুত্তাগুলো খাবারের খোঁজে হন্যে হয়ে ছোটাছুটি করছে ।  মন্টু পলিথিন খুঁজতে খুঁজতে চলে গেছে জামালের দৃষ্টিসীমার বাইরে ।  হঠাৎ জামালের চোখে পড়লো দুই কুত্তার কামড়াকামড়ি ।   ‘ জাইরা পোলার ’  রক্তাক্ত মৃতদেহটা কামড়ে ধরে টানাটানি করছে কুকুর দুটো । জামালের কী যে হলো ,  সে নিজেও জানে না ।  সব আতংক দূর হয়ে গেল ওর মন থেকে ।  পায়ের কাছে পড়ে থাকা একটা কাঠের টুকরা তুলে নিয়ে সে তাড়া করলো কুকুর দুটোকে ।  মৃত মাংসপিণ্ডটা ফেলে দিয়ে ছুটে পালালো ওরা ।  খুলে যাওয়া পলিথিন দিয়ে মুড়িয়ে মাংসপিণ্ডটা জামাল বুকে তুলে নিয়ে ভাগাড় থেকে বেরিয়ে ঊর্ধ্বশ্বাসে ছুটে চললো দিকভ্রান্তের মতো ।  কোথায় যাবে ,  কেন যাবে কিছুই জানে না সে । ২ছুটতে ছুটতে এক সময় ক্লান্ত হয়ে এক নির্জন রাস্তার পাশে বসে পড়ে জামাল ।  হাপরের মতো বুকটা ওঠানামা করতে থাকে ওর ।  পূবের আকাশে লাল রঙের সূর্য উঠছে ।  পলিথিনের মোড়ক ধরা জামালের দু ’ হাতে মাছি বসে ভন ভন করছে ।  অসহায়ের মতো সেদিকে তাকিয়ে থেকে কী করবে কিছু ভেবে পায়না জামাল ।  এক মাস আগে এতিমখানা থেকে পালিয়ে এসেছে সে ।  সেখানে খাওয়ার খুব কষ্ট ।  সারাদিন হাড় ভাঙ্গা খাটুনী ।  ভারি কুড়াল দিয়ে লাকড়ি ফাঁড়ার কাজ করতে করতে দম বেরিয়ে আসে ওর ।  কিন্তু এখন মনে হচ্ছে এতিমখানাই ভালো ছিল ওর জন্য ।  এতিমখানার চার দেয়ালের বাইরে এই দুনিয়াটা আরও ভয়ংকর ।  সারাদিন নোংরা আবর্জনা ঘেঁটে দু ’ বেলা পেট পুরে খাবার জোটে না ।  ওর সারা গায়ে খোস পাঁচড়া ।  সারাদিন চুলকায় ।  চুলকাতে চুলকাতে অস্থির হয়ে যায় সে ।  সব কষ্টের একটা ভালো ওষুধ অবশ্য ওর কাছে সব সময় থাকে ।  জুতার আঠা ।  পেটে না খেলেও এই আঠা ওকে কিনে রাখতে হয় ।  আঠা পুড়িয়ে ধোঁয়া টেনে নেশা করলে ক্ষিধে ,  ভয় ,  চুলকানি কিছুই থাকে না ।  দশ টাকার আঠায় পাঁচ দিন নেশা করা যায় ।  নেশা হলে জামাল স্টেশনের প্লাটফরমে গুটিসুটি মেরে পড়ে থাকে ।  ট্রেন চলে যায় ,  যাত্রীরা চলে যায় ,  দিন রাত সবই চলে যায় ।  রেল পুলিশের লোকেরা ওকে লাথি মেরে চলে যায় ।  জামাল চোখ বুঁজে নিঃশব্দে পড়ে থাকে । রাস্তার পাশে অগভীর শুকনো খালে একটা ভাঙ্গা টিনের টুকরা দিয়ে খানিকটা গর্ত খোঁড়ে জামাল ।  মানব শিশুর ক্ষত বিক্ষত আধখানা দেহ যত্ন করে গর্তে শুইয়ে মাটি চাপা দেয় সে ।  তারপর সেখানে কিছুক্ষণ চুপচাপ বসে থেকে উঠে পড়ে ।  এখন নেশা করতে হবে ।  নেশা না করলে সে আজই মরে যাবে ।  শরীরটা চরম অস্থির হয়ে উঠেছে ।  ক্ষিধের জ্বালায় পেটের ভেতর নাড়ীভুঁড়িগুলো জ্বলে পুড়ে যাচ্ছে ।  আধখানা কদর্য মানব শিশুর আতংক ধরানো চেহারা বার বার ভেসে উঠছে ওর চোখের সামনে ।  এ সব থেকে মুক্তি পেতে চায় জামাল । রাস্তার ওপাশে নির্জন রেল লাইনের ধারে বসে হাফ প্যান্টের পকেট থেকে জর্দার কৌটা ,  রাংতা আর দিয়াশলাই বের করে এদিক ওদিক দেখে নেয় সে ।  কোথাও কোন লোকজন নেই ।  কৌটা থেকে আঠা বের করে রাংতার ওপর রেখে দিয়াশলাইয়ের কাঠি জ্বালিয়ে নিচ থেকে তাপ দেয় সে ।  নীলচে ধোঁয়া উঠলে নাক দিয়ে টেনে স্বস্তির নিঃশ্বাস ফেলে জামাল ।  আহ্ ! ৩দুই চোখ বুঁজে রেল লাইনের স্লিপারের ওপর গুটিসুটি মেরে শুয়ে আছে জামাল ।  স্বর্গের দূত হয়ে ছোট ছোট বাচ্চারা নেমে এসেছে মর্তে ।  কী অদ্ভুত সুন্দর চেহারা তাদের !  রঙিন পোশাক পরে প্রজাপতির মতো চারপাশে ঘুরে বেড়াচ্ছে ওরা ।  ওদের আলোয় সারা জগত আলো ঝলমলে । লাইনের ওপর দিয়ে তীব্র গতিতে ছুটে আসছে একটা ট্রেন ।  মসৃণ সাদা ডানাওয়ালা শ্বেতশুভ্র অপরূপা এক ঝাঁক পরী ফুলের বাগানে নেচে নেচে কিন্নর কণ্ঠে গান গাইছে ।  মন ভোলানো সৌরভময় শত শত রঙ বেরঙের ফুলের মাঝে আধ ফোটা বর্ণ গন্ধহীন এক নাম না জানা ফুল মাথা নুইয়ে নিজেকে যেন লুকাতে চাইছে ।  অথচ আকাশের তারার মতো উজ্জ্বল হয়ে অস্ফুট সেই ফুলের কলি কতই না সুন্দর !  আরও সুন্দর হয়ে পাপড়ি মেলতে চায় সে । বিকট হুইশেলের আওয়াজ তুলে ছুটে আসছে ট্রেনটা ।  যেন সর্বগ্রাসী এক যন্ত্রদানব ।  আধ ফোটা ফুলের কলিটাকে ছুঁয়ে দেখতে চাইছে জামাল ।  কিন্তু বার বার চেষ্টা করেও হাত দুটো তুলতে পারছে না সে ।  ওর এত কাছে ,  হাত বাড়ালেই ছোঁয়া যায় ,  অথচ রঙ রূপহীন ছোট্ট আধ ফোটা ফুলের কলিটা কিছুতেই ছুঁতে পারছে না জামাল ।  হাতের স্পর্শে ছুঁতে না পারলে মনের স্পর্শ দিয়ে ছুঁতে চায় সে ।  তবু একবার কলিটাকে ছুঁয়ে দেখতে চায় সে । হঠাৎ দপ করে নিভে গেল চারদিকের আলো ।  নিকষ কালো অন্ধকারের পর্দায় ঢাকা পড়ে গেল সব ।  শব্দ ,  বর্ণ ,  গন্ধ ,  রূপ ,  রসময় স্বর্গের দ্যুতি নিমেষে হারিয়ে গেল এক এতিম মানব শিশুর চোখের সামনে থেকে ।   *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *   রি - পোস্ট ।  

                    




রম্যরচনাঃ চুল নিয়ে চুলচেরা


  (  ব্লগার বন্ধুদের মধ্যে যাদের মাথায় চুল নেই ,  এই লেখাটি তাদের উদ্দেশ্যে উৎসর্গ করলাম  ) সম্প্রতি সাদাকালো  ( মানে কাঁচাপাকা )  ও রঙিন  ( মানে ডাই করা )  চুল নিয়ে চারদিকে বেশ কথাবার্তা হচ্ছে ।  একটি পত্রিকার শিরোনাম দেখলাম ,   ‘ রাজনীতিতে চুলাচুলি ।  ’  ফেবুতে একটা কমেন্ট দেখলাম ,   ‘ যাদের মাথায় চুল নেই ,  তারা কী করবে ?  ’  খুব গুরুতর প্রশ্ন । আমার নিজের মাথায় যে ক ’ টা চুল আছে ,  তা ’  গুনে শেষ করতে পনের বিশ মিনিটের বেশি লাগার কথা নয় ।  এ অবস্থায় আমিই বা কী করবো ?  আমার কাজ হলো লেখালেখি করা ।  কিন্তু এমন বিরল কেশ মানুষের পক্ষে চুল নিয়ে লেখালেখি করা অনেকটা অনধিকার চর্চার মতো ।  তারপরেও এক ব্লগার বন্ধুর অনুরোধে আজ ঢেঁকি গিলতে বসে গেলাম । চুল - দু ’  অক্ষরের একটা ছোট্ট শব্দ ।  অথচ এর ব্যঞ্জনা  ( Figurative mode of expression )  অনেক ।  সাধারনতঃ মেয়েদের ক্ষেত্রে এই Figurative mode of expression বেশি লক্ষ্যনীয় ।  তবে আজকাল শ্যাম্পু ,  জেল ,  ডাই ,  কন্ডিশনার ইত্যাদি ব্যবহারের ক্ষেত্রে ছেলে মেয়ের মধ্যে পার্থক্য অনেক কমে এসেছে ।  আমাদের যুগে  ( মানে আমরা যখন ছেলে মেয়ে ছিলাম )  এসব তো দূরের কথা ,  টয়লেট সাবান না থাকলে কাপড় কাচার হুইল সাবান দিয়ে মাথার চুল পরিস্কার করেও আমরা ক্লাসে গেছি ।  এখনকার ছেলেমেয়েরা এ কথা শুনলে নির্ঘাত আঁতকে উঠবে । তবে ব্যাতিক্রম যে সে যুগে ছিল না ,  তা ’  নয় ।  যেমন ,  আমার বন্ধু আফতাব ।  স্বাধীনতার আগে থেকেই আমরা তাকে চুল নিয়ে নানা কসরত করতে দেখে আসছি ।  নাইন টেনে পড়ার সময় সে চুলে জবজবে করে শর্ষের তেল মেখে পরিপাটি করে আঁচড়ে ক্লাসে আসতো ।  তার দুই চিপ গড়িয়ে শর্ষের তেল চুঁয়ে গালের ওপর এসে পড়তো ।  অংক টিচার জামীল স্যারের একটা বদভ্যাস ছিল ।  ক্লাসের কোন ছাত্র অংক না পারলে শাস্তি স্বরূপ তার চিপ ধরে তিনি টেনে তুলতেন ।  আফতাবের বেলায় তাঁর হাতের আঙ্গুল বার বার পিছলে যেতো । দেশ স্বাধীন হবার পর আফতাবের চুল বদলে গেল ।  সে চুলে শর্ষের তেল মাখা বন্ধ করলো এবং মুক্তিযোদ্ধা না হয়েও যুদ্ধফেরত মুক্তিযোদ্ধাদের মতো বাবরি চুল রাখা শুরু করে দিল ।  এই ফ্যাশনটা কয়েক বছর কন্টিনিউ করার পর তার বাবরি চুলে অরুচি হলো ।  তখনকার জনপ্রিয় সুইডিশ ব্যান্ড  ‘ বনি এম ’  - এর এক সদস্যের অনুকরণে সে সেলুনে গিয়ে চুলের ছাঁট বদলে ফেললো ।  মাথার মাঝখানে ঘাড় থেকে কপাল পর্যন্ত লম্বা ও দুই ইঞ্চি চওড়া সজারুর কাঁটার মতো এক গোছা চুল রেখে দু ’ পাশে চেঁছে ফেললো ।  আমরা অবাক হয়ে ওর দিকে তাকিয়ে থাকলে সে বললো ,   ‘ এটা পাঙ্ক ।  ’  ইউরোপে এই পাঙ্ক নাকি লেটেস্ট ফ্যাশন । অবশ্য পাঙ্কও বেশিদিন টিকলো না ।  সম্ভবতঃ ১৯৭৮ সালের দিকে আফতাবসহ আমরা কয়েক বন্ধু গর্দানি পাসপোর্টে ভারতে গেলাম হিন্দি সিনেমা দেখতে ।  জানেনই তো ,  সেই সময় বাংলাদেশে হিন্দি সিনেমা দেখার কোন সুযোগ ছিল না ।  তো এই গর্দানি পাসপোর্টটা কী ?  এই পাসপোর্টের শানে নজুল হলো ,  এটা আসলে কোন পাসপোর্টই নয় ।  সীমান্তের এপারে বিডিআরকে কুড়ি টাকা আর ওপারে বিএসএফকে দশ রুপী নজরানা দিলে তারা আমাদের ঘাড়ে  ( মানে গর্দানে )  ধাক্কা দিয়ে ভারতীয় ভূখণ্ডে ঢুকিয়ে দিত ।  আবার ভারত থেকে ফেরত আসার সময় আমরা একই পদ্ধতিতে বাংলাদেশ ভূখণ্ডে ঢুকে পড়তাম ।  ভারতে যাতায়াতের এই চমৎকার সিস্টেমকে আমরা গর্দানি পাসপোর্টে যাতায়াত বলে অভিহিত করতাম ।  এই পাসপোর্টে আমরা সেই সময় অনেকবার ভারতে যাতায়াত করেছি । তো সেবার ভারতে গিয়ে হিন্দি ছবি  ‘ শোলে ’  দেখার পর আমাদের আফতাব হয়ে গেল অমিতাভ ।  মাথা ভর্তি চুলের মাঝ বরাবর সিঁথি কেটে সে অমিতাভ বচ্চনের হাঁটা চলা রপ্ত করে ফেললো ।  বন্ধুদের মধ্যে সে তুলনামুলক লম্বা ছিল বলে আমরা তাকে খেতাব দিলাম  ‘ বাংলার অমিতাভ ’  ।  কেউ কেউ বলতো ,   ‘ গরীবের অমিতাভ ’  । কিন্তু এই খেতাবও সে বেশি দিন ধরে রাখতে পারলো না ।  আশির দশকে  ‘ ডিসকো ড্যান্সার ’  ছবি দেখার পর সে নায়ক মিঠুন চক্রবর্তীর অনুকরণে কানের ওপর থেকে দুই চিপ চেঁছে উধাও করে দিল এবং শীত গ্রীষ্ম সব মৌসুমে গলায় মাফলার জড়িয়ে চলাফেরা করতে লাগলো । বিয়ে করার পর বউয়ের গুঁতো খেয়ে সে মাফলার খুলে ফেললো বটে ,  কিন্তু তার চুলের মিঠুন কাট থেকে গেল ।  ১৯৮৫ সালের দিকে সে তার বন বিভাগের চাকরিতে বদলী হয়ে চলে গেল বান্দরবান ।  ঈদ পালা পার্বণে বাড়ি এলে দেখতাম ,  তার চুলে আর মিঠুন কাট নেই ।  পরিবর্তে নতুন ফ্যাশন ডাই ।  চুলের এখানে কালো ,  ওখানে লাল ,  এমনকি হলদেটে সাদাও ।  তবে বয়সের কারণে তার মাথা ভর্তি চুল অনেকটাই পাতলা হয়ে এসেছে । এরপর গত বছর ঈদের সময় দেখা হলো আফতাবের সাথে ।  জীবনে এই প্রথম দেখলাম ,  ওর চুলে কোন ফ্যাশন নেই ।  মাথায় চুলই নেই তো ফ্যাশন হবে কোত্থেকে ?  ওর বউয়ের কাছে শুনলাম ,  কিছুদিন সে নাকি উইগ  ( পরচুলা )  পরে চলাফেরা করেছে ।  পরে ছেলেমেয়েদের ধমক খেয়ে উইগ খুলে ফেলেছে । আফতাবের চা ,  পান ,  বিড়ি - সিগারেট কোন কিছুরই নেশা ছিল না ।  পোশাক আশাকেও সে যে খুব ধোপ দুরস্ত ছিল ,  এমন নয় ।  তার একটাই শখ ছিল চুলের ফ্যাশন করা ।  শেষ বয়সে এসে চুলের অভাবে তার সেই শখটাও গেল ।  এই কারণেই কী না জানিনা ,  চুলকে বলা হয় মীর জাফর ।  বুড়ো বয়সে ,  যখন মাথায় রোদ বৃষ্টি সহ্য হয়না ,  তখনই নাকি সে ফাঁকি দিয়ে পালায় ।  সারা জীবন তার যত্ন আত্যির কথা একটুও মনে রাখে না । রচনাঃ ২৩ / ০৮ / ২০১৩ *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  রি - পোস্ট ।  

                    




গল্পঃ তেতো সন্দেশ



                        ডাক বিভাগে চাকরি পেয়ে জয়পুরহাট পোস্ট অফিসে ট্রেজারার পদে জয়েন করলাম ১৯৮০ সালে ।  আমি তখন পঁচিশ বছরের তরুণ । জয়পুরহাট তখন থানা সদর ।  গ্রামীণ সংস্কৃতির আড়মোড়া ভেঙে ধীরে ধীরে জেগে উঠতে থাকা ছোট্ট একমুঠো শহর ।  ধানহাটী নামে একটা বাজার আর শহর সংলগ্ন সুগার মিলকে কেন্দ্র করে মানুষের যা কিছু চাঞ্চল্য ।  শহরের বুক চিরে একটাই পাকা রাস্তা ।  পোস্ট অফিসসহ দু ’ চারটি সরকারি ভবন পাকা ,  বাকি সব টিনের ঘরবাড়ি ।  শহরে বিদ্যুৎ সংযোগ থাকলেও বেশির ভাগ বাড়ি ও দোকানপাটে তখনো হারিকেন ও কূপিবাতির দাপট । রাজশাহী বিভাগীয় শহর থেকে আত্মীয়স্বজনহীন এই নির্জীব শহরে এসে আমি মনমরা হয়ে পড়লাম ।  সারা শহর তন্ন তন্ন করে খুঁজেও থাকার মতো কোন মেস বা ঘর ভাড়া পাওয়া গেল না ।  আসলে এ ধরনের আধা গ্রাম ,  আধা শহরের মতো জায়গায় তখনো বহিরাগতদের জন্য মেস বা ঘর ভাড়া দেওয়ার সংস্কৃতি গড়ে ওঠেনি । প্রথম কয়টা দিন অফিসের মধ্যে দুটো টেবিল জোড়া দিয়ে তার ওপর শুয়ে রাত কাটালাম ।  রাস্তার ধারে নোংরা রেস্টুরেন্টে খেয়ে আমার পেট নেমে গেল ।  অফিসের টয়লেট আমি নিজেও নোংরা করে ফেললাম । দয়ামায়াহীন পোস্টমাস্টার বললেন ,   ‘ ট্রেজারার সাহেব ,  সরকারি অফিসে এভাবে রাতে শুয়ে থাকা ঠিক হচ্ছেনা ।  অফিসে ক্যাশ স্ট্যাম্প থাকে ।  উনিশ বিশ কিছু হলে আপনিও ফেঁসে যাবেন ,  আমাকেও বিপদে ফেলবেন ।  ’ কথা ঠিক ।  কিন্তু আমি তো নিরুপায় । আমার এই দুরবস্থার কথা অফিসের সব স্টাফই জানতো ।  আমার একটা থাকার ব্যবস্থার জন্য অনেকেই চেষ্টা করছিল ।  তাদের মধ্যে মোজাম্মেল নামে এক পোস্টম্যান একদিন অফিস টাইমের পর আমাকে নিয়ে গেল শহরের কাছাকাছি একটা জায়গায় ।  জায়গাটা পুরোদস্তুর গ্রাম ।  সঙ্গত কারণে গ্রামটির নাম আমি বলছি না । মোজাম্মেলের ভায়রা কফিলউদ্দিন এই গ্রামের মোড়ল ।  আমার দুরবস্থার কথা শুনে তিনি তার বাড়ির সামনের দিকে একটা টিনের ঘর ভাড়া দিতে রাজি হয়েছেন ।  ভাড়া দেড়শো টাকা ।  খাওয়া দাওয়ার ব্যবস্থা আমার নিজের ।  আর যেহেতু গ্রামে সমাজ আছে এবং আমি যুবক ছেলে ,  সেহেতু আমাকে একটু হিসাব করে চলতে হবে ।  মোড়লের যেন কোন বদনাম না হয় । সরকারি চাকরি সোনার হরিণ ।  আমি সব শর্তে রাজি হয়ে পরদিনই সুটকেস হাতে চলে এলাম ।  ঘর ভর্তি আউড়ের পালা ।  কামলা ডেকে সেসব অন্যত্র সরিয়ে ঝাড় দিয়ে ঘর সাফ করে দেয়া হল ।  ঘরের দুই দরজার একটি দিয়ে বাড়ির ভেতর যাওয়া যায় ।  বাড়ির ভেতর থেকে শেকল তুলে তালা দিয়ে সেটি বন্ধ করে দেয়া হল ।  কফিলউদ্দিন দয়াপরবশ হয়ে আমার শোয়ার জন্য বাড়ির ভেতর থেকে একটা ঘুণে ধরা কাঠের চৌকি বের করে দিলেন ।  আমি বাজার থেকে কেরোসিনের চুলা ,  হাঁড়ি পাতিল ,  চাল ডাল সব কিনে নিয়ে এলাম । নিজে কোনদিন রান্না করে খাইনি ।  রাঁধতে গিয়ে হাত পোড়ালাম ।  গরম তেল পায়ে পড়ে ফোস্কা উঠলো ।  কোনদিন ভাত হল চালপোড়া ,  কোনদিন হল হালুয়া ।  ডিম ভাজতে গিয়ে উল্টে ফেলে দিলাম চুলায় ।  রান্না করার আতংকে কোন কোনদিন দোকান থেকে কেনা কলা আর বানরুটি খেয়ে রাত পাড়ি দিলাম । এভাবে দিন পনের যাওয়ার পর একদিন অফিস থেকে ক্লান্ত শরীরে ঘরে ফিরে দেখি ,  মেঝেতে একটা ছোট মাদুরের ওপর পরিস্কার গামলা ও বাটিতে কিছু খাবার ঢেকে রাখা ।  ঢাকনা খুলে দেখি ,  গরম ভাত ,  ডিমের তরকারি আর একমুঠো ডাল ভর্তা ।  পাশে একটা চিরকুটে কাঁচা মেয়েলী হাতে লেখাঃ হাত পুড়িয়ে রান্না করার দরকার নাই ।  মেয়েদের কাজ ছেলেরা পারেনা ।  আব্বাকে বলবেন না ।  বললে আমার যা হয় হবে ,  আপনাকে ঘাড় ধরে ঘর থেকে বের করে দেবে ।  মনে থাকে যেন । দেখলাম ,  ঘরে নতুন দড়ি টানিয়ে তার ওপর আমার প্যান্ট শার্ট ,  গামছা লুঙ্গি সব সুন্দর করে গুছিয়ে রাখা ।  বিছানার চাদর টান টান ।  ঘরের মেঝে ঝকঝকে ,  তকতকে ।  বুঝলাম ,  মোড়লের মেয়ের কাজ ।  বাড়ির ভেতর দিকের দরজা খুলে ঘরে ঢুকে সে এসব করেছে ।  আমার একটু ভয় ভয় করতে লাগলো । পরদিন সকালে সুটকেস থেকে একটা খাতা বের করে তাতে লিখলাম ,  এসব না করলে ভাল হয় ।  জানাজানি হলে সমস্যা হবে । খাতাটা ওভাবেই বিছানার ওপর রেখে আমি ঘরে তালা দিয়ে অফিসে চলে গেলাম । সন্ধ্যার পর ঘরে ফিরে হারিকেন জ্বালিয়ে দেখি মেয়েটি আবার রান্না করে রেখেছে ।  খাতায় আমার লেখার নিচে লেখাঃ ভীতুর ডিম ! মেজাজ খাট্টা হয়ে গেল ।  ওর লেখার নিচে লিখলামঃ ভয় দেখালেন আপনি ,  আর এখন আপনিই বলছেন ভীতুর ডিম ?  বেশ বেশ । পরদিন মেয়েটি কিছু লিখলো না ।  আমি লিখলামঃ আপনারা কয় ভাই বোন ?  আপনি কি বিবাহিতা ? মেয়েটি লিখলোঃ হাসবো না কাঁদবো বুঝতে পারছিনা ।  আমাকে বিয়ে করবে কে ?  আমার কোন ভাই বোন নেই ।  শুধু দাদি আছে ।  আমার জন্মের সময় মা মারা গেছেন ।  সৎ মা পাওয়ার ভাগ্য হয়নি ।  কিন্তু আপনি এসব জানতে চাচ্ছেন কেন ?  বেশি জানা ভাল না ।  তরকারিতে ঝাল লবণ ঠিক হচ্ছে তো ? দুষ্টামি বুদ্ধি মাথায় চাপলো ।  আমি লিখলামঃ দুটোই বেশি বেশি ।  একটু কম হলে ভাল হয় । গ্রামের মেয়ে ।  আমার লেখার তাৎপর্য বুঝল না ।  পরদিন তরকারিতে ঝাল লবণ দুটোই বেশ কম হল ।  খাতায় লিখলামঃ আমি তরকারির ঝাল লবণের কথা বলিনি ।  আপনার নিজের ঝাল লবণের কথা বলেছি ।  আপনার নামটা কিন্তু আমার এখনো জানা হয়নি ।  ওটাও ঝাল ঝাল নয় তো ? উত্তরে মেয়েটি লিখলোঃ আমার ঝাল লবণ তো কেউ চেখে দেখেনি ।  আপনি একটা ফাজিল লোক ।  আমার সঙ্গে ফাজলামো করবেন না ।  ফাজলামো করলে নাম বলব না । এরপর কিছুদিন আর লেখালেখি নেই ।  কিন্তু রান্নাবান্না ,  ঘর গোছানো সব ঠিক মতই চলছে ।  সত্যি বলতে কি ,  প্রেমঘটিত একটা দুর্ঘটনা আমার জীবনে আগে একবার ঘটে যাওয়ার পর থেকে নতুন কোন সম্পর্কে জড়িয়ে পড়ার ব্যাপারে আমার প্রচণ্ড অনীহা ছিল ।  মেয়েদের আমি যথাসম্ভব এড়িয়েই চলতাম । অফিস থেকে ঘরে ফিরে রাতে বিছানায় শুয়ে হারিকেনের আলোয় আমি খাতার লেখাগুলো পড়ি ।  সে শুধু সময় কাটানোর জন্য ।  মেয়েটিকে আজ পর্যন্ত চোখে দেখিনি ।  অবস্থাপন্ন বাপের একমাত্র মেয়ে ।  বিয়ে হয়নি কেন কে জানে ?  মাঝে মধ্যে আমার সতর্ক চোখ খুঁজে বেড়ায় তাকে ।  কিন্তু মেয়েটি যেন দৃশ্যমান জগতে এক অদৃশ্য রহস্যময় মানবী । এভাবে প্রায় তিন মাস কেটে গেল ।  কাজে যোগদানের পর পরই আমি রাজশাহীতে বদলির জন্য কর্তৃপক্ষের কাছে আবেদন করেছিলাম ।  এখানে আমার কষ্টের কথা জানিয়ে রাজশাহীর পোস্টমাস্টার জেনারেলের অফিসে তদবির করার জন্য বাড়িতে বড় ভাইয়ের কাছে চিঠিও লিখেছিলাম ।  তখন টেলিযোগাযোগ ব্যবস্থার এত রমরমা ছিল না ।  মোবাইল ফোনের তো প্রশ্নই ওঠে না । বড়ভাই আপ্রাণ চেষ্টা করে ঠিক তিন মাসের মাথায় আমার ট্রান্সফার অর্ডার বের করে ফেললেন এবং আমাকে চিঠি দিয়ে জানালেন । সেদিন খুশি মনে ঘরে ফেরার পর এক বিচিত্র অভিজ্ঞতা হল ।  মেয়েটির সঙ্গে আমার কথাবার্তার সেই খাতার মধ্যে একটা সাদা কালো ছবি পেলাম ।  নিষ্পাপ চেহারার সুন্দর একটি মেয়ে ।  কাজল টানা দীঘল চোখে বিষণ্ণ দৃষ্টি ।  বয়স আঠারো উনিশ হবে ।  খাতায় লেখাঃ আপনি তো চলেই যাবেন ।  যাওয়ার আগে ছবিতে আমাকে দেখে যান ।  ছবির উল্টো পিঠে আমার নাম লেখা আছে ।  ছবিটা নিয়ে যাবেন না কিন্তু । মনে হল ,  আমি বৈদ্যুতিক শক খেলাম ।  আমি চলে যাবো এটা এই মেয়ে জানলো কিভাবে ?  বদলির কথা তো আমার জয়পুরহাট অফিসের লোকজনই এখনো জানেনা ।  ইনটুইশন ?  থট রিডিং ?  ছবিটা উল্টে দেখলাম গোটা গোটা হরফে লেখা ,  নার্গিস । এক সপ্তাহের মধ্যে আমার ট্রান্সফার অর্ডার চলে এলো ।  সকাল দশটার মধ্যে নতুন ট্রেজারারের কাছে চার্জ বুঝিয়ে দিয়ে ঘরে ফিরে এলাম ।  দুপুর সাড়ে বারোটায় রাজশাহী যাওয়ার ট্রেন ।  বাড়ি ফেরার আনন্দে আমার মন চঞ্চল হয়ে উঠেছে ।  ঘরে ফিরে দেখি ,  বিছানার ওপর একটা কাঠের ট্রেতে পিরিচ দিয়ে ঢেকে রাখা দুটো সন্দেশ আর এক গ্লাস পানি ।  পাশে রাখা খাতায় লেখাঃ কাল বিকেলে আমাকে বিয়ে না করার জন্য এক ছেলে তার অভিভাবকসহ দেখতে এসেছিল ।  এই প্রথম আমাকে কেউ দেখতে এলো ।  তাদের আনা মিষ্টি থেকে আপনাকে দুটো সন্দেশ দিলাম ।  আশা করি ,  যাওয়ার আগে খেয়ে যাবেন । বিয়ে না করার জন্য ছেলেপক্ষ দেখতে এসেছিল ?  এমন কথা কখনো শুনেছি বলে মনে পড়লো না ।  বুঝলাম ,  যে কোন কারণেই হোক ছেলেপক্ষ নার্গিসকে তাদের বউ করতে রাজি হয়নি ।  দেখতে তো মেয়েটি অসুন্দর নয় ।  সম্ভবত যৌতুক বা লেনদেনে বনিবনা না হওয়ায় বিয়ে ভেস্তে গেছে । মনে মনে দুঃখ পেলেও বাড়ি ফিরে যাওয়ার আনন্দে আপাতত দুঃখবোধ ধামাচাপা পড়ে গেল ।  এখন মিষ্টি খাওয়ার সময় নাই ।  দ্রুত হাতে সুটকেস গুছিয়ে নিয়ে সন্দেশ গুলো কাগজের ঠোঙায় ভরে সঙ্গে নিলাম ।  ট্রেনে বসে খাওয়া যাবে । গোছগাছ শেষে বাড়ির মালিকের কাছে গেলাম বিদায় নিতে ।  কফিলউদ্দিন আমার হাঁড়ি পাতিল ,  থালাবাসন ও কেরোসিনের চুলা বস্তাবন্দি করে সঙ্গে দিতে চাইলেন ।  আমি বললাম ,   ‘ না ,  থাক ।  ’  তার সঙ্গে কথা বলার ফাঁকে আড়চোখে খুঁজলাম মেয়েটিকে ।  কিন্তু না ,  কোথাও নেই সে ।  তবে কেন জানি আমার মনে হল ,  এ বাড়ির কোন না কোন আড়াল থেকে কাজল টানা দুটি দীঘল চোখে সে তাকিয়ে আছে আমার দিকে । আমাকে ট্রেনে তুলে দিতে প্ল্যাটফরমে অপেক্ষা করছিল মোজাম্মেল ।  ট্রেন আসার দেরি আছে দেখে ওর সাথে গল্প করছিলাম ।  কথা প্রসঙ্গে জিজ্ঞেস করলাম ,   ‘ তোমার ভায়রার মেয়েটির বিয়ে হচ্ছেনা কেন ?  দেখতে তো সে ভালোই ।  ’ মোজাম্মেল বলল ,   ‘ বিয়ে কি করে হবে ,  স্যার ?  মেয়ে যে বোবা ,  মুখে জবান নাই ।  একটা বোবা মেয়েকে জেনে শুনে কে বিয়ে করবে স্যার ,  বলেন ?  ’ ট্রেন আসার ঘণ্টা পড়লো ।  মনে হল ,  আমার হৃৎপিণ্ডটাকে ঘণ্টা বানিয়ে আঘাত করলো কেউ ।  মোজাম্মেল মাথা নিচু করে বলল ,   ‘ বহু চেষ্টা তদবির করে গতকাল বগুড়ার এক ছেলে পক্ষকে আনা হয়েছিল মেয়ে দেখাতে ।  মেয়ে তো তাদের এক দেখাতেই পছন্দ ।  কিন্তু মেয়ে বোবা শুনে তারা আর এক মিনিটও বসেনি ।  আমার ভায়রা পাঁচ বিঘা ধানী জমি লিখে দিতে চাইলো ।  তাতেও রাজি হল না ।  ’ আমাকে ট্রেনে তুলে দিয়ে চলে গেল মোজাম্মেল । চলন্ত ট্রেনে অনেকক্ষণ পক্ষাঘাতগ্রস্থ রোগীর মতো আমি বসে রইলাম ।  হাতে ধরা ঠোঙা থেকে একটা সন্দেশ বের করে দেখে মনে হল ,  এই সন্দেশের স্বাদ তেতো ।  নিম পাতার রসের চেয়েও তেতো ।  এই সন্দেশ খাওয়া যাবেনা ।  মনে মনে বললাম ,   ‘ নার্গিস ,  আপনার অনুরোধ রাখতে পারলাম না ।  দুঃখিত ।  ’  ট্রেনের জানালা দিয়ে সন্দেশসহ ঠোঙাটা ফেলে দিলাম বাইরে । নার্গিসের সাথে আমার কথা বিনিময়ের সেই খাতাটা সুটকেস থেকে বের করে চোখের সামনে মেলে ধরলাম ।  ঝাপসা চোখে কষ্ট করে খুঁজে বের করে আবার পড়লাম মেয়েটির সেই লেখাটা ,  আমাকে বিয়ে করবে কে ?  *  *  * এই লেখাটি মাসিক মৌচাকে ঢিল পত্রিকার নভেম্বর ,  ২০১১ মিষ্টি  ( দ্বিতীয় পর্ব )  সংখ্যায় প্রকাশিত ।  ব্লগার বন্ধুরা যারা এটি পড়েননি ,  তাদের জন্য ব্লগে প্রকাশ করলাম ।  ধন্যবাদ । 
                    





গল্পঃ ফ্লেক্সিলোড



                        একটা অপরিচিত নাম্বার থেকে ফোন এলো ।  কণ্ঠস্বরে মনে হলো ,  কম বয়সী মেয়ে কথা বলছে ।  সালাম দিয়ে অত্যন্ত সংকোচের সঙ্গে সে বলল ,  ‘ ভাইয়া ,  একটা ভুল হয়ে গেছে ।  ’ বললাম ,   ‘ আপনি কাকে চাচ্ছেন ?  ’  ‘ আসলে আমি কাউকে চাচ্ছিনা ভাইয়া ।  আমি নিজের নাম্বারে ফ্লেক্সি করতে গিয়ে ভুল করে আপনার নাম্বারে করে ফেলেছি ।  ’ এই ব্যাপার !  আধা ঘণ্টা আগে আমার মোবাইলে একশো টাকার একটা ফ্লেক্সি এসেছে ।  আমার বড় ছেলে তার চাকরীস্থল থেকে মাঝে মধ্যে এমন ফ্লেক্সি পাঠায় বলে ব্যাপারটাকে আমি তেমন গুরুত্ব দিইনি ।  বললাম ,   ‘ কত টাকার ফ্লেক্সি ?  ’  ‘ একশো টাকার , ভাইয়া ।  ’  ‘ তা আমাকে এখন কি করতে হবে ?  ’ মেয়েটি আরো সংকোচের সাথে বলল ,   ‘ টাকাটা আমার এই নাম্বারে যদি ফ্লেক্সি করে পাঠিয়ে দেন তো খুব উপকার হয় ।  ভাইয়া , আমার কাছে রিকশা ভাড়ার জন্য আর মাত্র দশ টাকা ছিল ।  সেই টাকাটা ফ্লেক্সি করে কথা বলছি ।  সে টাকাও ফুরিয়ে যাচ্ছে ।  বেশিক্ষণ কথা বলতে পারবো না ।  ’ ভাল হ্যাপা হলো ।  আমি এখন বাজার করছি ।  মধ্যবিত্তের বৈশিষ্ট অনুযায়ী পকেটে গোনা টাকা ।  জিনিসপত্রের দাম বেড়ে যাওয়ায় তাতেও টান টান অবস্থা ।  বললাম ,   ‘ ঠিক আছে ,  আমি পাঠিয়ে দিচ্ছি ।  ’ মাছটা যাতে ভাল থাকে সে জন্য তরিতরকারি কিনে ব্যাগের ওপরের দিকে নেয়ার জন্য আমি সাধারণত মাছটা সব শেষে কিনি ।  পকেটে দেড়শো টাকার মতো ছিল ।  একশো টাকা মেয়েটির নাম্বারে ফ্লেক্সি করে দিয়ে মাছ না কিনে বাড়ি ফিরলাম । আমার মিসেস রান্নাঘরে ব্যাগ উল্টে ফেলে মাছ না পেয়ে বলল ,   ‘ মাছ কই ?  ’ আমি আমতা আমতা করে বললাম ,   ‘ আজকের দিনটা ডাল আর নিরামিষ দিয়ে চালিয়ে দাও ।  রোজ রোজ মাছ মাংস খাওয়া ঠিক নয় ।  ’  ‘ এই লোকটা বলে কি ?  ’  কাজের বুয়া না আসায় মশলা বাটা শেষ করে মিসেসের মেজাজ বেশ তিরিক্ষি হয়ে ছিল ।  মাছ মাংস না খাওয়ার উপদেশ তার পছন্দ হল না ।  বলল ,   ‘ ভালোই বলেছ ।  আমরা না হয় লতাপাতা যা ইচ্ছা খেলাম ।  কিন্তু তোমার শালী আর ভায়রাভাই বাচ্চাকাচ্চা নিয়ে বেড়াতে এসেছে ।  তাদের কি দিয়ে ভাত দেব বলো ?  কত দিন পর ওরা বেড়াতে এলো !  ’ আমি খুশি হওয়ার অভিনয় করে বললাম ,   ‘ তাই নাকি ?  রেনুরা বেড়াতে এসেছে ?  কখন এলো ওরা ?  ’ জানা গেল , আমি বাজারে যাওয়ার পর ওরা নওগাঁ থেকে নিজেদের মাইক্রোবাস নিয়ে বেড়াতে এসেছে ।  ভায়রা নজরুল ইসলাম সরকারি চাকরি করে ।  সে দুই দিন ক্যাজুয়াল লিভ পেয়েছে ।  এই সুযোগে আমাকে সারপ্রাইজ দেয়ার জন্য ফোন না দিয়ে তাদের সরাসরি চলে আসা ।  এখন তারা স্বামী স্ত্রী দু ’ জন ড্রয়িংরুমে বসে  ‘ স্টার প্লাস ’  - এ  ‘ প্রতিজ্ঞা ’  দেখছে ।  আর তাদের ছয় বছর বয়সী যমজ ছেলে দুটি আমার বেডরুমে খাটের ওপর হাঁটু গেড়ে বসে বালিশ ছোঁড়াছুঁড়ি খেলায় ব্যস্ত । আমাকে দেখে নজরুল সোফা ছেড়ে উঠে দাঁড়ালো ।   ‘ আরে দুলাভাই , কেমন আছেন ?  ’  বলে এগিয়ে এসে আমার সঙ্গে কোরবানির ঈদের মতো কোলাকুলি করে ফেলল ।  শ্যালিকা রেনু  ‘ প্রতিজ্ঞা ’  সিরিয়ালের দুর্দান্ত ক্লাইম্যাক্সে আটকে ছিল ।  মুখ ভর্তি দাড়ি গোঁফওয়ালা বৃদ্ধ শশুরের সঙ্গে বউয়ের পক্ষ নিয়ে বৃদ্ধের ছেলে ঝগড়া করছে ।  টান টান উত্তেজনাপূর্ণ দৃশ্য । রেনু টিভি থেকে চোখ না সরিয়ে হাত ইশারায় আমাকে অপেক্ষা করার ইঙ্গিত করলো ।  তারপর বিজ্ঞাপন শুরু হলে সে হাসতে হাসতে বলল ,   ‘ দুলাভাই ,  কেমন আছেন ?  আপনারা তো যাবেন না ।  তাই আমরাই চলে এলাম ।  ’  ‘ খুব ভাল করেছ ।  ’  আমিও হেসে বললাম ,   ‘ রিটায়ারের পর আর কোথাও যেতে ইচ্ছা করেনা ভাই ।  শরীরটা মাঝে মধ্যে বিগড়ে যায় ।  ইচ্ছা থাকলেও যাওয়া হয় না ।  ’  ‘ আপনি সত্যিই বুড়ো হয়ে গেছেন দুলাভাই ।  ’  বুড়ো হয়ে যাওয়াটা রেনুর কাছে বেশ আনন্দের ব্যাপার বলে মনে হল ।  সে বলল ,   ‘ আমরাও বুড়ো হয়ে যাচ্ছি ।  আগের মতো টিভি দেখতে আর ভাল লাগে না ।  ’ আমি বললাম ,   ‘ তাই ?  আচ্ছা ,  তোমরা বসো ।  আমি একটু বাজার থেকে ঘুরে আসি ।  ’ রেনু বলল ,   ‘ এই না আপনি বাজার থেকে এলেন !  আবার কেন ?  ’ একটা আইটেম বাদ পড়ে গিয়েছে বলে ওদের নয় ছয় বুঝিয়ে দিয়ে আমি আবার বাজারে গেলাম মাছ কিনতে ।  যাওয়ার সময় আমার মিসেস কানের কাছে মুখ নিয়ে ফিস ফিস করে বলল ,   ‘ ইলিশ মাছ নিও ।  রেনুর স্বামী খুব পছন্দ করে ।  সঙ্গে দুই কেজি হাড় ছাড়া গরুর মাংস আর একটা দই নিও তো ।  মিষ্টির দরকার নেই ।  মিষ্টি ওরাই নিয়ে এসেছে ।  ’ আমি প্যান্টের পকেটে নেয়া দুটো পাঁচশো টাকার নোটের গায়ে হাত বুলিয়ে ভাবলাম ,  হবে তো ?  এ রকম আরেকটা নোট নিতে পারলে নিশ্চিন্ত হওয়া যেতো ।  দেখা যাক ।  তেমন আঁটোসাঁটো হলে গরুর মাংস আধা কেজি কম নেব ।  ইলিশ মাছটাও জাটকার চেয়ে একটু বড় নিলে চলবে ।  বলবো এর চেয়ে বড় মাছ বাজারে পেলাম না ।  অতিথি আপ্যায়নে নিশ্চয় তেমন কিছু হেরফের হবে না । বাজারে গিয়ে ভিড়ের মধ্যে আমার পিকপকেট হয়ে গেল ।  মাংস কিনে পকেটে হাত দিয়ে দেখি দুটো নোটই উধাও ।  কসাই লোকটা ভালো ।  আমার হাত থেকে মাংসের ব্যাগটা থাবা মেরে কেড়ে নিয়ে বলল ,   ‘ টাকা নিয়ে এসে ব্যাগটা নিয়ে যাবেন ।  তখন মাংস আবার ওজন করে দেব ।  আমরা চোরামি ব্যবসা করি না ।  এখন যান ।  ’ ভাবলাম ,  বাড়িতে আবার টাকা নিতে ফিরে যাওয়া বুদ্ধিমানের কাজ হবে না ।  বাজারে পরিচিত এক মহাজনের কাছ থেকে বিকেলে ফেরত দেয়ার শর্তে এক হাজার টাকা ধার নিলাম ।  এই সময় মেয়েটি আবার ফোন করলো ।  বলল ,   ‘ ভাইয়া ,  আপনাকে অসংখ্য ধন্যবাদ ।  আমার মনে হচ্ছিল ফ্লেক্সির টাকাটা হয়তো আর ফেরত পাবো না ’  ‘ এ রকম মনে হওয়ার কারণ ?  আগে এমন হয়েছে নাকি ?  ’  ‘ জি ,  একবার হয়েছিল ।  পঞ্চাশ টাকার জন্য আরো ত্রিশ টাকা খরচ করে কথা বলেও টাকাটা ফেরত পাইনি ।  ’  ‘ তার মানে আশি টাকা লস্ ?  ’ লস্ প্রফিট সম্পর্কে আমার জ্ঞান বোধ হয় মেয়েটিকে মুগ্ধ করলো ।  সে আনন্দের সাথে বলল ,   ‘ হাঁ ভাইয়া ,  ঠিক ধরেছেন ।  সবাই তো আপনার মতো ভাল মানুষ নয় ।  তা আপনি কি করেন ভাইয়া ?  কলেজে পড়েন নিশ্চয় !  ’ বললাম ,   ‘ এক কালে পড়তাম ।  এখন আর পড়ি না ।  এখন আমার ছোট ছেলে কলেজে পড়ে আর বড় ছেলে ইউনিভার্সিটির পড়া শেষ করে এখন চাকরি করছে ।  ’ মেয়েটি থতমত খেয়ে ও ,  ভাইয়া ,  আঙ্কেল ইত্যাদি বাক্যবিহীন কিছু শব্দ উচ্চারন করে ফোনের লাইন কেটে দিল ।  আমি কসাইয়ের টাকা পরিশোধ করে ইলিশ মাছ কিনে দই কিনতে যাচ্ছিলাম ।  মেয়েটি আবার ফোন দিল ।  বলল ,   ‘ আঙ্কেল ,  আই এ্যাম সরি ।  ’ বললাম ,   ‘ সরি কেন ?  ’  মেয়েটি ইতস্তত করে বলল ,   ‘ আপনার গলা শুনে কলেজ বা ভার্সিটির ছাত্র মনে হয়েছিল ।  প্লিজ ,  কিছু মনে করবেন না আঙ্কেল ।  ’  ‘ না না ,  আমি কিছু মনে করছিনা ।  ’ দুপুরে ডাইনিং টেবিলে খেতে বসে আমি রেনুকে জিজ্ঞেস করলাম ,   ‘ আচ্ছা ,  তুমি সকালে বললে যে আমি বুড়ো হয়ে গেছি ।  এই বয়সের মানুষকে তো বুড়োর মতই দেখাবে ।  সেটা ঠিক আছে ।  কিন্তু আমার কণ্ঠস্বরে তারুণ্যের কোন লক্ষণ আছে বলে কি তোমার মনে হয় ?  ’  ‘ কি রকম ?  ’  রেনু এবং ওর স্বামী দু ’ জনেই অবাক হয়ে তাকিয়ে রইল আমার দিকে । আমি চেয়ার ছেড়ে উঠে ডাইনিং সংলগ্ন কিচেনের দরজার আড়ালে নিজেকে লুকিয়ে ফেলে বললাম ,   ‘ এই যে এখন তোমরা আমাকে দেখতে পাচ্ছো না ।  মনে কর ,  আমাকে তোমরা চেন না ,  কোনদিন দেখোনি ।  শুধু একজন অচেনা অদেখা মানুষের কথা শুনতে পাচ্ছো ।  এই কণ্ঠস্বর শুনে কি তোমাদের মনে হচ্ছে যে আমি তরুণ এবং কলেজে পড়ি ?  ’  ‘ ও বুবু !  ’  রেনু তার বোনকে উদ্দেশ্য করে বলল ,   ‘ দুলাভাই এসব কি বলছে ?  ’ আমার মিসেস দরজার আড়াল থেকে আমাকে বের করে হাত ধরে হিড় হিড় করে টেনে এনে চেয়ারে বসিয়ে দিল ।  তারপর ভাতের প্লেটটা ঠকাস্ করে আমার সামনে টেবিলে রেখে বলল ,   ‘ বুড়ো বয়সের ভীমরতি !  এই বয়সে কলেজের ছাত্র হওয়ার শখ ।  ঢং করার আর জায়গা পায় না ।  ’ আমার কলেজে পড়া ছোট ছেলেটি বলল ,   ‘ না মা ,  তুমি যতই বল ,  আব্বার গলার টোনে কিন্তু একটা ইয়ং ইয়ং ভাব আছে ।  তাই না খালু ?  ’ নজরুল ইসলাম ইলিশ মাছের পেটিসহ এক লোকমা ভাত মুখে দিয়ে বলল ,  ‘ একজাক্টলি ।  ’  *  *  *  *  *  *  *  *   *  *  *  *   *  *  *   *  *   * এই গল্পটি মাসিক মৌচাকে ঢিল পত্রিকার আগস্ট ২০১১ ,  ঈদুল ফিতর সংখ্যায় প্রকাশিত ।  ব্লগার বন্ধুরা যারা এটি পড়েন নি ,  তাদের জন্য ব্লগে প্রকাশ করলাম ।  আশা করি ভাল লাগবে । 






সামহোয়্যার ইন ব্লগ কর্তৃপক্ষ ও ব্লগার বন্ধুদের প্রতি কৃতজ্ঞতা



                        গত ১৪ মে দিবাগত রাতে আমি হৃদরোগে আক্রান্ত হয়ে রাজশাহী মেডিক্যাল কলেজ হাসপাতালে ভর্তি হই ।  গুনী ও শ্রদ্ধেয় ব্লগার জনাব মাঈনউদ্দীন মইনুল সাহেব এ ব্যাপারে সামু ব্লগে পোস্ট দিয়ে আমার রোগমুক্তির জন্য সবার কাছে দোয়া প্রার্থনা করেন ।  মইনুল সাহেবের এই পোস্টটি নির্বাচিত অংশে প্রকাশ করে ব্লগ কর্তৃপক্ষ আমাকে চিরকৃতজ্ঞতাপাশে  আবদ্ধ করেছেন ।  অনেক ব্লগার বন্ধু আমার জন্য দোয়া করেছেন ।  তাঁদের সকলের দোয়ার উছিলায় আল্লাহ আমাকে অনেক খানি আরোগ্য করেছেন ।  গতকাল আমি হাসপাতাল থেকে ছাড়া পেয়েছি ।  সামহোয়্যার ইন ব্লগের সকল বন্ধু ও ব্লগ কর্তৃপক্ষের প্রতি রইল আমার অশেষ ধন্যবাদ ও কৃতজ্ঞতা ।  মাঈনউদ্দীন মইনুল ভাইয়ের ঋণ কোন ভাবেই পরিশোধযোগ্য নয় ।  আরও কিছু অপরিশোধ্য ঋণের মতো এই ঋণটিও মাথায় নিয়ে আমি মরতে চাই ।  সকলকে ধন্যবাদ ।  ২০ - ০৫ - ২০১৪ ।    






গল্পঃ নরক থেকে ফেরা



                        এটি একটি শোনা কাহিনী ।  আমি নিজেই বিশ্বাস করিনি ।  তাই অন্যদের বিশ্বাস করানো প্রায় অসম্ভব ।  তবে বিশ্বাস বা অবিশ্বাস থেকে নয় ,  মহামতি সেক্সপিয়রের অমর বানী  ‘ দেয়ার আর মেনি থিংস ইন হেভেন এ্যান্ড আর্থ .  .  .  .  .  .  .  .  .  ’  স্মরণ করে কাহিনীটি লিখে ফেললাম ।  আশা করি ,  আমার মতো আপনারাও বিশ্বাস করবেন না । 
আমাদের এই শহরে  ‘ ইঞ্জিনিয়ারিং এ্যান্ড সার্ভে ইন্সটিটিউট ’  নামে একটি শিক্ষা প্রতিষ্ঠান আছে  ( রুয়েট নয় )  ।  জমি জমা জরীপ এবং হাল্কা প্রকৌশল বিষয়ে শিক্ষা দানের জন্য সরকারি এই শিক্ষা প্রতিষ্ঠানটি ব্রিটিশ আমলে ১৮৯৮ সালে প্রতিষ্ঠিত ।  আমি যে সময়ের কথা বলছি ,  সেটি সম্ভবতঃ ১৯৬৯ সালের ঘটনা ।  কাশেম নামে একটি গ্রাম্য ছেলে এই প্রতিষ্ঠানের হোস্টেলে থেকে পড়াশুনা করতো ।  তখন এই বিষয়ে মেয়েরা পড়তো না ।  তাই ইন্সটিটিউটের ক্যাম্পাসে ছেলেদের জন্য একটিই দোতলা হোস্টেল ছিল ।  কাশেম থাকতো হোস্টেলের দোতলায় ২২ নম্বর রুমে । 
কোন এক ইয়ারে ফেল করে ছেলেটি আত্মহত্যা করে ।  বেলা এগারোটার দিকে রুমমেটরা যখন ক্লাসে ,  তখন সবার অলক্ষ্যে হোস্টেল রুমের সিলিং ফ্যানের সাথে দড়ি ঝুলিয়ে সে গলায় ফাঁস নেয় ।  তার মৃতদেহ নামানোর পর থানায় মামলা ,  পোস্ট মর্টেম ইত্যাদি নানা ঝামেলা শেষে লাশ পাঠিয়ে দেওয়া হয় গ্রামের বাড়ি বাগমারা থানার ভবানীগঞ্জে ।  কিন্তু সেখানে মসজিদের ইমাম বা মৌলবি মৌলানারা কেউ কাশেমের জানাজা পড়াতে রাজি না হওয়ায় তার দরিদ্র কৃষক পিতা উপায়ন্তর না দেখে জানাজা ছাড়াই ছেলের লাশ দাফন করে দেয় ।  আত্মহত্যাকারী নিশ্চিত দোজখে যাবে ।  এমন মানুষের জানাজা পড়াবে কে ? 
ঘটনা শুরু হয় এর এক সপ্তাহ পর ।  ইন্সটিটিউটের ছাত্ররা একদিন এক ক্লাস থেকে গগনবিদারী চিৎকার দিয়ে বেরিয়ে দিক বিদিক ছুটাছুটি শুরু করে ।  অন্যান্য ক্লাসের ছাত্র ও শিক্ষকরাসহ পথচারী লোকজন জড়ো হয়ে যায় ।  আতংকিত ছাত্রদের কাছে জিজ্ঞেস করে জানা যায় যে ,  ক্লাস চলার এক পর্যায়ে শিক্ষক অলোকনাথ সরকার হঠাৎ ক্লাসের পেছন দিকে আঙ্গুল নির্দেশ করে চিৎকার দিয়ে অজ্ঞান হয়ে পড়ে যান ।  ছাত্ররা হতচকিত হয়ে পেছনে তাকিয়ে দেখে ,  একদম শেষ বেঞ্চে একা বসে আছে কাশেম । 
হোস্টেল সুপার রাজ্জাক সাহেবের সিনেমা দেখার খুব নেশা ।  সাথে পরিবার পরিজন না থাকায় হোস্টেলের নিচ তলায় একটা রুম নিয়ে তিনি থাকেন ।  আর সুযোগ পেলেই সেকেন্ড শো সিনেমা দেখার জন্য হলে চলে যান ।  সেদিন সিনেমা দেখে রাত সাড়ে এগারোটার দিকে ফিরে তিনি দেখলেন ,  হোস্টেলের দোতলায় সেই ২২ নম্বর রুমে আলো জ্বলছে ।  ব্যাপার কি ?  এরকম তো হবার কথা নয় !  কাশেমের আত্মহত্যার পর থেকে ২২ নম্বর তো বটেই ,  পুরো হোস্টেলই প্রায় ফাঁকা ।  ছেলেরা হোস্টেল ছেড়ে দিয়ে মেসে বা আত্মীয়স্বজনের বাসায় চলে গেছে ।  তিন চারজন ছাত্র নিরুপায় হয়ে নিচ তলায় হোস্টেল সুপারের কামরা সংলগ্ন একটি রুমে ভয়ে ভয়ে থাকে ।  অন্যান্য সব রুম তালাবদ্ধ ।  তাহলে ২২ নম্বর রুম খুললো কে ? 
রাজ্জাক সাহেব সাহসী মানুষ ।  তিনি দারোয়ান আদম আলির নাম ধরে উচ্চস্বরে ডাক দিলেন ।  ঘটনার পর থেকে আদম আলি হোস্টেলের গেটে ডিউটি করতে চায় না ।  সে একটু দূরে দূরে থেকে পাহারা দেয় ।  রাজ্জাক সাহেবের ডাকে টর্চ লাইট জ্বেলে হাজির হলো সে ।  বললো ,   ‘ আমাকে ডাকছেন , স্যার ?  ’  রাজ্জাক সাহেব হোস্টেলের দোতলার দিকে নির্দেশ করে বললেন ,   ‘ বাইশ নম্বর রুমের কোন ছাত্র ফিরেছে নাকি ?  ওই রুমে লাইট জ্বলছে কেন ?  ’ 
আদম আলি সেদিকে তাকিয়ে ঘাবড়ে গেল ।  ২২ নম্বর রুমের খোলা দরজা দিয়ে লাইটের আলো এসে পড়েছে বাইরে ।  অথচ আজ হোস্টেলের কোন ছাত্রই ফিরে আসেনি ।  এলে তো আদম আলির কাছ থেকে তাকে রুমের চাবি নিতে হতো ।  সে আতংকিত স্বরে বললো ,   ‘ না স্যার ,  কোন ছাত্র তো আসেনি !  ’ 
রাজ্জাক সাহেব আদম আলির কাছ থেকে টর্চ লাইট নিয়ে ওকে সাথে আসার জন্য ইঙ্গিত করে হোস্টেলের সিঁড়ি ভেঙ্গে দোতলায় উঠে গেলেন ।  সারি সারি সব রুম তালাবদ্ধ ।  বারান্দায় ঘুটঘুটে অন্ধকার ।  ছাত্ররা কেউ না থাকায় বারান্দার আলো জ্বালানো হয়না ।  অথচ ২২ নম্বর রুমের দরজা খোলা এবং সে রুমে আলো জ্বলছে ।  আশ্চর্য ! 
রাজ্জাক সাহেব কুসংস্কারমুক্ত আধুনিকমনা মানুষ ।  তিনি টর্চের আলো জ্বেলে বারান্দা দিয়ে হেঁটে ২২ নম্বর রুমের সামনে এসে দাঁড়ালেন ।  খোলা দরজা দিয়ে তাকিয়ে দেখলেন ,  রুমের ভেতর একটি টেবিলের সামনে পেছন ফিরে বসে একজন ছাত্র উচ্চস্বরে পড়া মুখস্থ করছে ।  তিনি একটু থতমত খেয়ে জিজ্ঞেস করলেন ,   ‘ কে ?  কে পড়ছে এই রুমে ?  ’ 
সাথে সাথে বিদ্যুৎ চলে গেল এবং পড়া মুখস্থের শব্দ বন্ধ হয়ে গেল ।  রাজ্জাক সাহেব শক্ত মানুষ ।  প্রথমে একটু চমকে গেলেও নিজেকে সামলে নিয়ে টর্চের আলো ফেললেন সামনে ।  কিন্তু অবাক কাণ্ড !  ২২ নম্বর রুমের দরজা বন্ধ ,  এক মুহূর্ত আগেও যা ’  খোলা ছিল ।  এখন বন্ধ দরজায় দু ’  দুটো তালা ঝুলছে ।  রাজ্জাক সাহেবের মাথা থেকে পা পর্যন্ত একটা শিরশিরে অনুভূতি ছড়িয়ে গেল ।  এই প্রথম ভয় পেলেন তিনি ।  তাঁর হাত থেকে টর্চ লাইট পড়ে গেল ।  অনেকটা দৌড়ের মতো করে দোতলা থেকে নামতে গিয়ে সিঁড়িতে হুমড়ি খেয়ে পড়ে তিনি জ্ঞান হারালেন । 
পরদিন বিকেলবেলা ক্লাস শেষে ইন্সটিটিউটের প্রিন্সিপাল রুমে শিক্ষকদের জরুরী মিটিং ডাকা হয়েছে ।  ষোল জন শিক্ষকের মধ্যে দু ’ জন নেই ।  অলোকবাবু ছুটিতে এবং রাজ্জাক সাহেব হাসপাতালে ।  মিটিংয়ে শিক্ষকরা যে যার মতো করে বক্তব্য দিলেন ।  কিন্তু প্রায় তিন ঘণ্টা আলোচনা করেও কোন সিদ্ধান্তে আসা গেল না ।  প্রিন্সিপাল সাহেব এসব ঘটনা বিশ্বাস করতেই রাজি নন ।  ক্যাম্পাসে পুলিশ মোতায়েন করার জন্য কয়েকজন শিক্ষকের দাবীকে তিনি হেসে উড়িয়ে দিলেন ।  তাঁর যুক্তি হলো ,  তিনিও তো ক্যাম্পাসের ভেতর কোয়ার্টারে থাকেন ।  কিন্তু তাঁর সাথে তো এসব কিছু ঘটছে না !  তাহলে কি দু ’ জন দায়িত্বশীল শিক্ষক ও এতগুলো ছাত্র সবাই মিথ্যে কথা বলছে ?  এ প্রশ্নেরও কোন সদুত্তর নেই তাঁর কাছে ।  কোন রকম সিদ্ধান্ত ছাড়াই রাত আটটার দিকে মিটিং শেষ হলো । 
শিক্ষকরা চলে গেলে প্রিন্সিপাল সাহেব অফিস পিওন সোহরাবকে দিয়ে দারোয়ান আদম আলিকে ডেকে পাঠালেন ।  বললেন ,   ‘ আচ্ছা আদম আলি ,  গত রাতে ঠিক কি হয়েছিল বলো তো ?  ’ 
আদম আলির চোখে মুখে ভয় ।  সে বললো ,   ‘ স্যার ,  সুপার সাহেব আমার টর্চ লাইট নিয়ে হোস্টেলের দোতলায় চলে যান ।  কিন্তু আমি তার সাথে যাইনি স্যার ।  বাইশ নম্বর রুমে লাইট জ্বলছিল এবং দরজা খোলা ছিল ।  সেখানে কি হয়েছিল আমি জানিনা স্যার ।  ’ 
ঠিক এই সময় প্রিন্সিপালের অফিস রুমের বাইরে থেকে কে যেন ভারি গলায় বলে উঠলো ,   ‘ আমি জানি ,  স্যার ।  ’ 
 ‘ হু ইজ দেয়ার ?  ’  প্রিন্সিপাল সাহেব আদম আলি ও সোহরাবকে বললেন ,   ‘ এই ,  দেখো তো বাইরে কে ?  ’ 
ওরা বাইরে গিয়ে দেখলো ,  কেউ নেই ।  ওদের পিছে পিছে প্রিন্সিপাল সাহেব নিজেও বেরিয়ে এসেছেন ।  কিন্তু আশে পাশে কাউকে না দেখে তাঁর কপালে চিন্তার ভাঁজ পড়লো ।  কিছুক্ষণ হতভম্বের মতো দাঁড়িয়ে থেকে তিনি সোহরাবকে বললেন ,   ‘ অফিস বন্ধ করো ।  আর শোন ,  তোমরা দু ’ জন আমাকে একটু কোয়ার্টারে পৌঁছে দাও তো !  ’ 
 *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  * 
                            
                    




গল্পঃ জাত নেই



                        দুবলা পাতলা কল্পনা বিয়ের দু ’ বছরের মধ্যে মোটা হয়ে গেল ।  স্বামী সুশীল কুমার পাল হ্যাংলা একহারা গড়নের হওয়ায় শোবার চৌকিতে স্থান সংকুলানের তেমন সমস্যা ছিল না ।  কিন্তু আরও এক বছর পর চৌকির প্রস্থ আর কল্পনার দেহের প্রস্থ প্রায় এক হয়ে যাওয়ায় সমস্যা হলো ।  গোদের ওপর বিষফোঁড়া হয়ে দেখা দিল তিন মাসের শিশুকন্যা ইন্দ্রাণী ।  মা কল্পনা চৌকিতে কাত হয়ে না শুলে মেয়ে ইন্দ্রাণীর জায়গা হয় না । অগত্যা কল্পনাকে বহু কষ্টে কাত হয়ে শুয়ে রাত পাড়ি দিতে হয় ।  আর সুশীলের জন্য বরাদ্দ ঘরের মেঝে ।  সেখানে মাদুরের ওপর কাঁথা বিছিয়ে শুয়ে সুশীল রাত কাটায় ।  নলের ছাউনি দেওয়া ছোট্ট এক চিলতে ঘর ।  অতিরিক্ত একখানা চৌকি রাখার জায়গা নেই ।  তা ’  ছাড়া চৌকি কেনার সামর্থ্যও নেই সুশীলের ।  গঞ্জের হাটে ছোট পরিসরে তার মাটির হাঁড়ি পাতিলের দোকান ।  অল্প পুঁজির ব্যবসা ।  আয় রোজগারও কম ।  এদিকে বউয়ের রাক্ষুসে ক্ষুধা ।  ঘরে চাল থাকলে সে তিন বেলাই ভাত খায় ।  সুশীল ও তার মা গৌরীবালা দু ’ জন মিলে যা খায় ,  কল্পনা একা একবেলাতেই তা ’  খেয়ে ফেলে ।  গৌরীবালা বিড় বিড় করে বউয়ের মুণ্ডপাত করে ।  হাভাতে ঘরের বেটি ।  এভাবে খেলে সংসার তো লক্ষ্মীছাড়া হবেই ।  বাস্তুভিটা ছাড়া সুশীলের এক কানি আবাদি জমি নেই ।  চাল কিনতে কিনতে তার ফকির হওয়ার দশা ।  কিন্তু উপায় কি ?  বউকে তো আর উপোষ রাখা যায়না । আশেপাশে আরো দশ বারো ঘর কুমারের বাস ।  তারা সুশীলকে দেখলে অহেতুক দাঁত কেলিয়ে হাসে ।  নাদুস নুদুস বউয়ের পাটখড়ি স্বামী ।  সুশীল লজ্জা পায় ।  কিন্তু কিছু বলতে পারেনা ।  সে মাথা নিচু করে চলাফেরা করে ।  গ্রামের এই অংশটি অনাদিকাল থেকে পালপাড়া নামে পরিচিত ।  যদিও পালেরা এখন অনেকেই পৈতৃক ব্যবসা থেকে সরে গেছে ।  দিনরাত পশুর মতো খেটেও এ পেশায় ভাত জোটে না ।  এ্যালুমিনিয়াম ,  স্টীল ,  মেলামাইন ,  সিরামিক আর প্লাস্টিক এসে মাটির তৈরি হাঁড়ি পাতিল ও তৈজসপত্রের ব্যবসা কেড়ে নিয়েছে ।  গ্রামের মানুষরাও আজকাল আর মাটির হাঁড়ি পাতিল কিনতে চায় না ।  সাত পুরুষের ব্যবসা আঁকড়ে পড়ে থেকে লাভ কি ?  তাই পালদের অনেকেই এখন খালে বিলে মাছ ধরে আর ক্ষেতমজুরী করে ।  সুশীলের মতো দু ’ চারঘর পাল টিকে আছে কোনমতে ।  মাটির তৈরি হাঁড়ি পাতিল ,  কলস ,  সরাই ,  ঢাকনা ,  সানকি এসবের বিক্রি প্রায় নেই বললেই চলে ।  মাটির পুতুল ,  মাটির ব্যাংক ,  হাতি ,  ঘোড়া ,  রবীন্দ্রনাথ ,  নজরুল এইসব বেঁচে কোনরকমে পেট চলে ।  গরমের সময় সরাই ,  কলস কিছু বিক্রি হয় ।  তবে দুর্গাপূজার সময় সুশীলের আয় রোজগার ভালো ।  পালপাড়ার কুমারদের মধ্যে সুশীলের হাতের কাজের সুনাম আছে ।  এই গাঁয়ের দুটো বারোয়ারী পূজার প্রতিমা তাকেই তৈরি করতে হয় ।  আশেপাশের গ্রাম গুলো থেকেও অর্ডার আসে ।  সুশীল তার মা আর বউকে নিয়ে তখন সারা দিন রাত কাজ করে ।  মোটা বউটা হাঁসফাঁস করতে করতে মাটিতে জল মিশিয়ে কাদা ছানে ।  বৃদ্ধা গৌরীবালা সুতো দিয়ে কানে ঝোলানো মোটা কাঁচের চশমা পরে প্রতিমার গায়ে আঁকিবুকি কাটে ।  ভুল হলে ছেলের কাছে ধমক খায় । সুশীল ছোটবেলায় তার বাবার হাত ধরে কাজ শিখেছে ।  তখন এই গ্রামসহ আশেপাশের প্রায় এক কুড়ি গ্রাম ছিল হিন্দুপ্রধান ।  ছিল জমিদার লোকনাথ চৌধুরীরা তিন ভাই ।  সার্বজনীন পূজার পাশাপাশি জমিদার বাড়িতেও জাঁকজমকের সাথে পূজা হতো ।  আর শুধু কি দুর্গাপূজা ?  লক্ষ্মী ,  স্বরস্বতী ,  গনেশসহ সব রকম প্রতিমা তৈরির কাজ পেত সুশীলের বাবা ।  আশ্বিন মাসে জমিদার বাড়িতে তার ডাক পড়তো ।  প্রতিমা তৈরির বায়না বাবদ জমিদার পত্নীর কাছ থেকে একজোড়া ধূতি ,  একখানা গামছা ,  এক ভাঁড় রাবড়ি আর পাঁচ সিকে পয়সা পেয়ে সুশীলের বাবা আভূমি মাথা ঠেকিয়ে সাষ্টাঙ্গে প্রণাম করতো ।  বাবার দেখাদেখি আট দশ বছরের সুশীলও তাই করতো ।  সেসব দিন কোথায় গেল ,  কে জানে ?  জমিদারী উঠে গেল ।  লোকনাথ চৌধুরী মারা গেল ।  তার দুই ভাই বিশ্বনাথ ও ভোলানাথ চৌধুরী সপরিবারে হিন্দুস্তান চলে গেল ।  তাদের আগে পরে বাড়িঘর জায়গা জমি বেঁচে ও বিনিময় করে বহু হিন্দু পরিবার ওপারে চলে গেল ।  সুশীলদের মতো যাদের নেহাত কোথাও যাবার কোন উপায় নেই ,  শুধু তারাই কপালে সংখ্যালঘুর তকমা ঝুলিয়ে মাটি কামড়ে পড়ে রইল ।  সুশীলের বাবা ক্ষয়রোগে ভুগে দেশ স্বাধীন হবার আগেই মারা গেল ।  যুদ্ধের সময় সুশীলের যুবতী বোনটাকে গ্রামের রাজাকাররা ধরে নিয়ে গিয়ে আর্মি ক্যাম্পে দিয়ে এল ।  তাকে ফিরে পাওয়ার আশা ত্যাগ করে সুশীল মাকে নিয়ে পালিয়ে গেল ভারতে ।  সেখানে নয় মাস শরণার্থী শিবিরে কাটিয়ে দেশ স্বাধীন হবার পর আবার ফিরে এল গ্রামে ।  পোড়া ভিটায় কোনমতে একখানা ঘর তুলে আবার মাটি পুড়িয়ে শুরু হল তার পেটের জ্বালা মেটানোর সংগ্রাম । সুশীলের অনেক বয়স হলো ,  অথচ সে বিয়ে করছে না দেখে নানা জনে নানা কথা বলে ।  মানুষের কথার অত্যাচারে শেষে বিয়ে করা হলো ।  কিন্তু বউটা মোটা হয়ে যাওয়ায় কথার অত্যাচার পিছু ছাড়ে না ।  চালের দাম বাড়ছে কেন ,  সুশীলের ঘরে গিয়ে ওর বউকে দেখো ।  মেঝের মাটি দেবে যাওয়ায় বানের জল সুশীলের ঘরে ঢোকে ।  শুধু নুন ভাত খেয়েই এই দশা ,  ব্যঞ্জন পেলে আরো না জানি কি হয় ! দেহ কমানোর জন্য যে যা বলে ,  কল্পনা তাই খায় ।  শেকড় বাকড় ,  তেলাকুচার পাতা ,  নিমের রস ,  তুলসী পাতার ছেঁচা ।  কিছুতেই কিছু হয় না ।  একবেলা না খেয়ে থাকলে অন্যবেলা হাঁড়িতে দু ’ মুঠো চাল বেশি নিতে হয় ।  উপোষ থাকা মানে কল্পনার অর্ধেক মরে যাওয়া ।  ঘর ঝাড়ু দিতে ওর কষ্ট হয় ।  বুকের ভেতরটা ধড়ফড় করে ।  দু ’ হাঁটুতে ভীষণ ব্যথা ।  একটানা দু ’ মিনিট দাঁড়িয়ে থাকলে পায়ে ঝিঁঝিঁ ধরে ।  বারো হাত শাড়িতেও শরীরটা ঠিকমতো ঢাকে না ।  অথচ এমন মায়ের বুকে দুধ নেই ।  মেয়েটার জন্মের পর মাসখানেক অল্প স্বল্প দুধ পেয়েছিল ।  তারপর আর নেই ।  কলমির শাক ,  শাপলার ডাঁটা ,  অনন্তমূল ,  নিশিন্দার পাতা এত কিছু খেয়েও কল্পনার বুকে দুধ আসেনা ।  ইন্দ্রাণী ক্ষিধের জ্বালায় কুন কুন করে কাঁদে আর বুড়ো আঙুল মুখে পুরে চুষতে থাকে ।  মেয়ের মুখের দিকে তাকিয়ে কল্পনার ভারি কষ্ট হয় ।  মায়ের মন !  নিজের শুকনো বুকে মেয়ের ক্ষুধার্ত মুখটা বার বার চেপে ধরে ।  কিন্তু ইন্দ্রাণী দুধ না পেয়ে মুখ সরিয়ে নেয় ।  চিৎকার করে কেঁদে ওঠে । গোষ্ঠ পালের পাঁঠীটা বাচ্চা বিয়ানোর পর ওর বউ দু ’ একদিন পর পর মাটির খুরিতে করে যৎসামান্য দুধ দিয়ে যেতো ।  এখন সে দুধও বন্ধ হয়ে গেছে ।  পাঁঠী আর দুধ দেয় না ।  ইন্দ্রাণীর কান্না শুনে কল্পনা চোখে অন্ধকার দেখে ।  জল ঢেলে ভাতের মাড় পাতলা করে মেয়েটাকে খাওয়ানোর চেষ্টা করে সে ।  ইন্দ্রাণী খেতে চায় না ।  হাত পা ছুঁড়ে তারস্বরে চিৎকার করে । সুশীলের বেচাকেনা নেই ।  সামান্য যা হয় ,  তা ’  চাল কিনতেই শেষ ।  সেই চালে দু ’ বেলাও তিনটি পেট ভরে না ।  পূজা পার্বণ থাকলে মেয়েটার এত কষ্ট হতো না ।  গঞ্জের হাটে গরুর দুধ বিক্রি হয় ।  কিন্তু তারা বাঁকি দিতে চায় না ।  বাঁকিতে দুধ বেচলে নাকি গরুর দুধ দেওয়া কমে যায় ।  তাছাড়া ওদের ঘরেও অনেক গুলো মুখ হাঁ করে থাকে ।  দুধ বিক্রি হলে তবে ওদের অন্ন জোটে ।  বাঁকিতে দুধ দেবে কি করে ?  গাঁয়ে যাদের গরু আছে ,  তারা সুশীলের ছায়া মাড়াতে চায় না ।  পালপাড়ায় কারো গরু নেই ।  তাদের অবস্থা আরো করুণ ।  মুসলমানদের কাছে দুধ চাইতে সুশীলের লজ্জা করে ,  ভয়ও লাগে । কল্পনার পেট পুরে খাওয়া জোটে না ।  মেয়ে ইন্দ্রাণীর মতো তারও ক্ষিধের কষ্ট ।  কিন্তু তার ঢবঢবে মোটা শরীর দেখে কে বলবে যে সে অর্ধাহারে অনাহারে আছে ?  সবাই শুধু ঠাট্টা করে ।  কল্পনা ঘরে বসে আঁচল দিয়ে চোখ মোছে ।  নিজের কষ্ট সহ্য হয় ,  কিন্তু তিন মাসের শিশুকন্যা ইন্দ্রাণীর কষ্ট যে তার সহ্য হয়না ।  মেয়েটার কান্না শুনতে শুনতে সুশীল অস্থির হয়ে যায় ।  বিরক্ত হয়ে সে অনেক রাত পর্যন্ত মেম্বার মতি মিয়ার বাঁশের ঝাড়ের পাশে পুকুর পাড়ে গিয়ে বসে থাকে ।  বাঁশের ঝাড়ের গা ঘেঁষে মতি মিয়ার কামলা মনসুরের একচালা ছনের ঘর ।  ক ’ দিন আগে তার বউয়েরও বাচ্চা হয়েছে ।  কিন্তু তার বাচ্চার কান্না শোনা যায়না ।  মনসুরের অবস্থা সুশীলের চেয়ে ভালো নয় ।  একমুঠো এনে আধামুঠো খাওয়া ।  তার বউটাও পেট ভরে খেতে পায় না ।  সুশীল রাতের আকাশে মিটমিটে তারাগুলোর দিকে তাকিয়ে থাকে ।  হয়তো মনে মনে ভগবানকে খোঁজে সে ।  তার যে কিছু নালিশ আছে ভগবানের কাছে !  তিনি ছাড়া তার নালিশ আর কে শুনবে ? ভগবান বোধহয় সত্যি সত্যিই একদিন তার নালিশ শুনলেন ।  সেদিন হাট থেকে ফিরতে সুশীলের বেশ রাত হয়ে গেল ।  বেচাকেনা একটু ভালো হওয়ায় সেদিন সে মাটির ভাঁড়ে ইন্দ্রাণীর জন্য দশ টাকার দুধ নিয়েছে ।  এক কেজি চাল আর আধা কেজি আলু কিনে গামছায় বেঁধে ঘাড়ে ফেলে দুধের ভাঁড় হাতে লম্বা লম্বা পা ফেলে সুশীল ঘরে ফিরলো ।  দেখলো চারদিক একেবারে শান্ত ।  ইন্দ্রাণীর কান্নার আওয়াজ নেই ।  অবশ্য ক ’ দিন থেকে ইন্দ্রাণী দিনের বেলা এক আধটু কাঁদলেও রাতে আর মোটেও কাঁদে না ।  কেন কাঁদে না ,  কে জানে ?  বৃদ্ধা গৌরীবালা মাটির বারান্দায় দড়ির খাটিয়ায় শুয়ে ঘুমোচ্ছে ।  কিন্তু ঘরে কল্পনা বা ইন্দ্রাণী কেউ নেই ।  ব্যাপার কি ?  ওরা গেল কোথায় ? মায়ের ঘুম ভেঙ্গে যাবে বলে সুশীল সাড়া শব্দ না করে গামছার পোঁটলা ও দুধের ভাঁড় ঘরের মেঝেতে নামিয়ে রেখে চিন্তিত মুখে ওদের সন্ধানে বের হলো ।  রাতের পালপাড়া নির্জন নিস্তব্ধ ।  কোন ঘরে কোন আলো নেই ।  আশেপাশে কোথাও ওদের খুঁজে না পেয়ে সুশীল ঘাবড়ে গেল ।  এমন তো কোনদিন হয় না !  শুক্লপক্ষের চাঁদের আলোয় মতি মিয়ার বাঁশের ঝাড়ে মৃদুমন্দ বাতাসের ঢেউ ।  কি ভেবে সেদিকে খুঁজে দেখার সিদ্ধান্ত নিল সুশীল ।  ওর কপালে বিন্দু বিন্দু ঘাম ।  বাঁশের ঝাড় পেরিয়ে পুকুরের কাছাকাছি আসার পর চাঁদের আলোয় দু ’ জন নারীর অবয়ব চোখে পড়লো ওর ।  পুকুর পাড়ে একটা খেজুর গাছের পাশে বসে রয়েছে ওরা ।  কিন্তু ওরা কারা ?  এত রাতে কি করছে ওখানে ?  সুশীল ওদের পেছন থেকে নিঃশব্দে পা টিপে টিপে কাছে গিয়ে দেখলো ,  ওর বউ কল্পনা আর মনসুরের বউ সালেহা ঘাসের ওপর পাশাপাশি বসে ফিস ফিস করে কথা বলছে ।  সে অবাক হয়ে দেখলো ,  ইন্দ্রাণীকে বুকে নিয়ে সালেহা পরম মমতায় দুধ খাওয়াচ্ছে আর মাথায় হাত বুলিয়ে দিচ্ছে ।  চাঁদের আলোয় কল্পনার আধখানা মুখে তৃপ্তির হাসি ।  চারপাশে ঝিঁঝিঁ পোকার ডাক ।  জোনাকিরা উড়ে উড়ে আলো ছড়াচ্ছে বাঁশ ঝাড়ে ।  কোথাও কেউ নেই ।  সুশীলের মনে হলো ,  শুধু ঈশ্বর আছেন এখানে ,  যিনি দৃশ্যমান না হয়েও সব জায়গায় থাকেন ।  এত সুন্দর দৃশ্য তিনি কি আর দেখছেন না ?  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  * 
                    





গল্পঃ চৌধুরী সাহেব এক কথার লোক



                        চৌধুরী সাহেব এক কথার লোক ।  না বললে আর কখনো হাঁ করেন না ।  তাঁর স্ত্রী পুত্র - কন্যাসহ আত্মীয়স্বজন ,  পাড়া - প্রতিবেশী ,  অফিস কলিগ সবাই সে কথা জানে ।  অতএব ,  তিনি যখন প্রকাশ্যে ঘোষণা দিয়েছেন যে আজ থেকে আর ধূমপান করবেন না ,  তখন কার সাধ্য তাঁকে আর ঐ কুকর্মে ফেরায় ? আগের রাতে ভীষণ শ্বাসকষ্টে চৌধুরী সাহেবের ঘুম হয়নি ।  সকালে ডাক্তার দেখাতে গিয়ে ইসিজি ,  ইটিটি ,  এক্স রে ইত্যাদি হাফ ডজন টেস্ট করাবার পর বিকেলে ডাক্তার যখন গম্ভীর মুখে প্রেসক্রিপশন লিখে দিয়ে বললেন যে ,  সিগারেট ছাড়তে না পারলে ওষুধ খেয়ে লাভ হবে না ,  তখন তিনি বাসায় ফিরে এসে স্ত্রী ,  কন্যা ও শ্যালকের সামনে সিগারেটের প্যাকেট জুতার নিচে ফেলে মাড়িয়ে দিলেন ।  জানালা দিয়ে লাইটার ছুঁড়ে ফেলে দিলেন আরেক বাড়ির ছাদে ।  স্ত্রীকে লক্ষ্য করে বললেন ,   ‘ এবার খুশি হয়েছ তো ?  ’ চৌধুরী - পত্নী খুশি হবেন না ?  তিরিশ বছর ধরে চেষ্টা করে তিনি স্বামীর এই বদভ্যাস ছাড়াতে পারেননি ,  আর আজ এক কথাতেই তিনি সিগারেট খাওয়া ছেড়ে দিলেন !  খুশিতে রাহেলার ঠোঁটের কোণে বাসরঘরের হাসি ।  শ্যালক সুলতান বিড় বিড় করে বললো ,   ‘ ঠেলার নাম বাবাজী !  ’  সুলতানের অস্পষ্ট কথা বুঝতে না পেরে চৌধুরী সাহেব জিজ্ঞেস করলেন ,   ‘ কী বললি রে ?  ’  ‘ বলবো আর কী ?  ভাবছি ,  আপনাকে এবার আমি একটা স্মার্ট ফোন কিনে দেব দুলাভাই ।  সিগারেট ছাড়ার পুরস্কার ।  ’  ‘ দিবি ?  ’  চৌধুরী সাহেব শ্যালকের প্রস্তাবে মোমের মতো গলে গেলেন ।  বললেন ,   ‘ দিতে যখন চাচ্ছিস ,  দে ।  কোনদিন তো কিছু দিস না !  তবে আমার তো একটা ফোন আছে রে ভাই ।  খামোকা আর একটা ফোন দিয়ে কী করবো ?  একটা মুখ দিয়ে কথা বলতে দুইটা ফোনের দরকার কী ?  থাক ।  শুধু শুধু টাকা নষ্ট করিস না ।  ’ মেয়ে জেসমিন এমবিবিএস থার্ড ইয়ারের ছাত্রী ।  সে বাবাকে বুকে জড়িয়ে ধরে বাচ্চাদের মতো অভিযোগ করে বললো ,   ‘ পাশ করা ডাক্তারের এক কথায় তুমি সিগারেট খাওয়া ছেড়ে দিলে ,  আর আমি এখনো পাশ করিনি বলে তুমি কোনদিন আমার কথায় পাত্তা দাওনি ।  মেয়ের চেয়ে ডাক্তারই তোমার আপন !  তোমার ওপর আমার এক ডজন রাগ আছে ।  ’ চৌধুরী সাহেব বক্তা মানুষ ।  তিনি ফোন করে করে আত্মীয় স্বজন সবাইকে জানিয়ে দিলেন যে ,  তিনি সিগারেট খাওয়া ছেড়ে দিয়েছেন ।  প্রতিবেশী যার সাথে দেখা হলো , তাকেই ব্রেকিং নিউজের মতো প্রথম এই সংবাদটাই দিলেন ।  অফিসে গিয়ে সবার সাথে দেখা করে ধূমপান ছাড়ার খবর দিয়ে জিজ্ঞেস করলেন ,   ‘ ভালো করিনি ?  ’  এমন একটা ভালো কাজে কেউ কখনো না বলে ?   ‘ খুব ভালো করেছেন ’  ,   ‘ ফ্যান্টাস্টিক ’  ,   ‘ দারুণ ’  ,   ‘ এতদিনে সত্যিই আপনি একটা কাজ করলেন স্যার ’  - ইত্যাদি নানারকম প্রশংসাবাক্যে চৌধুরী সাহেব গলে হালুয়া হয়ে গেলেন ।  মনে মনে ভাবলেন ,  এত সামান্য ব্যাপারে সবাই এত প্রশংসা করছে !  আশ্চর্য তো !  আনন্দে সেদিন আর কোন ফাইলই সই করলেন না তিনি ।  ধূমপায়ী কলিগ ও ঠিকাদাররা তাঁর চেম্বারে ঢুকলে তিনি কড়া গলায় হুকুম দিলেন ,   ‘ মুখে সিগারেটের গন্ধ নিয়ে আমার চেম্বারে কেউ ঢুকবেন না ।  ভালো করে মুখ ধুয়ে তারপরে আসুন ।  ’  ভয়ে ভয়ে সবাই তাঁর চেম্বার থেকে কেটে পড়লো ।  চৌধুরী সাহেব তাঁর পিওনকে ডেকে ধমক দিয়ে বললেন ,   ‘ এই এ্যাশট্রেটা এখুনি অফিসের বাইরে ফেলে দিয়ে আয় ।  ’  পিওন আব্দুল কাদের পড়িমরি করে টেবিলের ওপর থেকে এ্যাশট্রে তুলে নিতে গিয়ে সেটা উল্টে ফেলে দিয়ে ছাই আর পোড়া সিগারেটের টুকরায় টেবিল নোংরা করে ফেললো ।  চৌধুরী সাহেব  ‘ ননসেন্স ’  বলে পিওনকে গালি দিয়ে নাকে রূমাল চেপে চেম্বার থেকে বেরিয়ে গেলেন ।  যাবার আগে পিওনকে টেবিল পরিস্কার করে চেম্বারে এয়ার ফ্রেশনার স্প্রে করার হুকুম দিয়ে গেলেন । এভাবে একবেলা কোন মতে কেটে গেল ।  কিন্তু দুপুরে লাঞ্চ ব্রেকের পর থেকে চৌধুরী সাহেবের চেহারার দিকে আর তাকানো যায় না ।  অফিসে আসার আগে চৌধুরী সাহেবের কোষ্ঠ পরিস্কার হয়নি ।  প্রতিদিন মুখে একটা জ্বলন্ত সিগারেট নিয়ে তাঁর টয়লেটে যাওয়ার অভ্যাস ।  আজ খালি মুখে কমোডে বসে আধা ঘণ্টার চেষ্টায় গর্জন ছাড়া বর্ষণ তেমন হয়নি ।  মুখটা তখন থেকেই বিস্বাদ ।  নাস্তা খেতে বসে রাহেলার বুড়ো গলায় আদুরে কথাবার্তা তাঁর কাছে বিষের মতো লাগছিল ।  জেসমিন কলেজে যাওয়ার আগে  ‘ বাবা ,  থ্যাংক ইউ ফর নট স্মোকিং ’  বলে টা টা দিয়ে তাঁর মেজাজ আরও বিগড়ে দিয়ে গেছে ।  কিন্তু ধূমপান ছেড়ে দিয়ে মেজাজ দেখালে তো হবে না ।  তাই সকাল থেকে তিনি কষ্ট করে হাসিমুখেই ছিলেন ।  কিন্তু লাঞ্চের পর আর মেজাজ ঠিক রাখা গেল না ।  তিন চারটা ফাইল তিনি ছুঁড়ে ফেলে দিলেন ।  কম্পিউটারে কচ্ছপগতি নেটের স্পীড আর সার্ভারের ন্যাকামোপনা তাঁকে আরও তাতিয়ে দিল ।  মাউস খুলে তিনি ছুঁড়ে মারলেন কাদেরের দিকে ।  সেভেন আপের বোতল খুলে ঢক ঢক করে সবটুকু খেয়ে খালি বোতল ছুঁড়ে ফেললেন কার্পেটের ওপর ।  তারপর রিভলবিং চেয়ারে বসে ঢেকুর তুলতে তুলতে রাগ কমাবার চেষ্টা করতে লাগলেন তিনি । কিন্তু ঠাণ্ডা সেভেন আপ খেয়ে চৌধুরী সাহেবের মেজাজ ঠাণ্ডা না হয়ে আরো গরম হয়ে গেল ।  কোল্ড ড্রিঙ্কসের নাম সেভেন আপ ।  অথচ এই ড্রিঙ্কস খেয়ে তাঁর ছয়টা আপ হলো আর একটা ডাউন হলো ।  তীব্র দুর্গন্ধে চৌধুরী সাহেব নাকে রূমাল চাপা দিলেন ।  মেজাজ ঠাণ্ডা হবে কীভাবে ?  ঠিক এই সময় তাঁর বড় ছেলে অস্ট্রেলিয়া থেকে ফোন করে বললো ,   ‘ বাবা ,  তুমি নাকি সিগারেট খাওয়া ছেড়ে দিয়েছ ?  মা বললো ।  ’ চৌধুরী সাহেব গম্ভীর মুখে বললেন ,   ‘ হাঁ ,  ছেড়ে দিয়েছি ।  কেন ,  তোমার মায়ের কথা কী বিশ্বাস হয়নি ?  আমাকে ফোন দিয়ে সেটা জানতে হবে ?  ’  ‘ না না বাবা ,  সে জন্যে না ।  আমি তোমাকে কংগ্র্যাচুলেশন জানাবার জন্যে ফোন দিয়েছি ।  কংগ্র্যাচুলেশন এ্যান্ড এ লট অফ থ্যাংকস , পাপা ।  ’ চৌধুরী সাহেব আরো গম্ভীর হয়ে বললেন ,   ‘ শোন ।  যে কোন একটা বলবে ।  হয় বাবা ,  না হয় পাপা ।  দেশে থাকতে তো কখনো আমাকে পাপা ডাকোনি ।  পিএইচডি করতে গেলে কী বাবাকে পাপা ডাকতে হয় ?  ’  ‘ ও মাই গড !  হোয়াট ’ স্ রং পাপা ?  ‘ আমার সাথে ইংরেজিতে কথা বলবে না ।  আমি ইংরেজের বাচ্চা না ।  অলসো ইউ আর নট ।  হোয়াই আর ইউ টকিং উইথ মি ইন ইংলিশ ?  ’ ফোন বন্ধ করে কঠিন মুখে বসে রইলেন চৌধুরী সাহেব ।  আব্দুল কাদের চা নিয়ে চেম্বারে ঢুকছিল ।  লাঞ্চের পর চা খাওয়া চৌধুরী সাহেবের অনেক দিনের অভ্যাস ।  চায়ের পর একটা বেনসন ধরিয়ে লম্বা সুখটান ।  কিন্তু আজ কাদেরের হাতে চায়ের পেয়ালা দেখে চৌধুরী সাহেবের মেজাজ বিগড়ে গেল ।  কষে ধমক লাগালেন তিনি ,   ‘ চা নিয়ে যা হারামজাদা !  ’  কাদেরের হাত থেকে চায়ের পেয়ালা পড়ে কার্পেট ভিজে গেল । রাতে খেতে বসে জেসমিন জিজ্ঞেস করলো ,   ‘ তোমার কী হয়েছে বাবা ?  ভাইয়া ফোন দিয়ে বললো তোমার মেজাজ নাকি খুব খারাপ ।  ’ রাহেলা শাড়ির আঁচলে চোখ মুছে বললেন ,   ‘ ছেলেটা একা একা বিদেশে পড়ে আছে ।  তার ওপর বাপের কাছে যদি এমন ব্যবহার পায় .  .  .  .  .  .  .  ।  ’  ‘ স্টপ !  ফুল স্টপ !  ’  গর্জে উঠলেন চৌধুরী সাহেব ,   ‘ ডোন্ট টক উইথ মি ।  ’ রাহেলা কেঁদে ফেললেন ।  কাঁদতে কাঁদতে বললেন ,   ‘ অফিস থেকে আসার পর থেকে তোর বাবা আমাকে এভাবে ধমকাচ্ছে ।  ইংরেজিতে ধমকালে আমি কী করে বুঝবো যে আমার কী দোষ ?  ’ জেসমিন মাকে থামতে ইশারা করে বললো ,   ‘ বাবা ,  তোমার কী হয়েছে বলো তো ?  অফিসে কোন সমস্যা ?  ’  ‘ ডোন্ট ট্রাই টু ফাইন্ড আউট প্রবলেম ।  অফিসে আমার কোনদিন কোন সমস্যা হয়েছে ?  শুনেছ কোনদিন ?  ’ খাওয়ার পরে চৌধুরী সাহেব বেসিনে ছাড়া হাত ধোন না ।  আজ তিনি দিব্যি প্লেটে হাত ধুয়ে উঠে পড়লেন ।  জেসমিন ও রাহেলা চোখ বড় বড় করে তাকিয়ে রইল তাঁর দিকে । পরদিন চৌধুরী সাহেব মোবাইল ফোন হারিয়ে বাসায় ফিরলেন ।  রাহেলা স্বামীর প্যান্টের জিপার খোলা দেখে লজ্জিত মুখে ইঙ্গিত করে দেখালেন ।  চৌধুরী সাহেব থতমত খেয়ে জিপার লাগিয়ে মনে মনে ভাবলেন ,  জিপারটা কী সারাদিন এভাবেই খোলা ছিল ?  ছিঃ ছিঃ ।  ভীষণ লজ্জার কথা !  রাহেলাকে বললেন ,   ‘ তোমার ফোনটা একটু দাও তো ।  ’  ‘ কেন ,  তোমার ফোন কী হয়েছে ?  ’  ‘ ফকিরকে দিয়ে দিয়েছি ।  তোমাকে ফোন দিতে বললাম ,  দাও ।  ডোন্ট আসক্ এনি কোয়েশ্চেন ।  ’ রাহেলা ভয়ে ভয়ে নিজের ফোন এনে স্বামীর হাতে দিলেন ।  চৌধুরী সাহেব ফোন বুক ঘাঁটতে ঘাঁটতে জিজ্ঞেস করলেন ,   ‘ তোমার ক্রিমিনাল ভাইটার নম্বর আছে এখানে ?  ’  ‘ আমার ক্রিমিনাল ভাই ?  কার কথা বলছ তুমি ?  সুলতান ?  ’  ‘ হাঁ হাঁ ,  ঐ শয়তানটার কথাই বলছি ।  পেয়েছি ,  পেয়েছি ।  থামো ।  ’  চৌধুরী সাহেব শ্যালককে কল দিয়ে স্ত্রীকে উদ্দেশ্য করে বললেন ,   ‘ ওর বাপের নাম যদি আজ আমি .  .  .  .  .  .  . হ্যালো ,  কে শয়তান ?  ’  ‘ হাঁ ,  সুলতান বলছি ।  কে ?  দুলাভাই নাকি ?  ’  ‘ এই হারামখোর ,  কথা দিয়ে যদি রাখতে না পারিস তো সেই কথা দিস কেন ?  ’  ‘ কেন দুলাভাই ,  এ কথা বলছেন কেন ?  ’  ‘ একটা স্মার্ট ফোন কিনে দিবি বলে ছয় মাস ধরে ঘোরাচ্ছিস ।  তোর লজ্জা করে না ?  ’  ‘ তওবা ,  তওবা ।  দুলাভাই আপনি কী বলছেন ?  আপনার অসুখের খবর শুনে এই তো গত পরশু আপনাকে দেখতে গিয়ে স্মার্ট ফোন কিনে দিতে চেয়েছিলাম ।  কিন্তু আপনিই তো নিতে চাইলেন না ।  বললেন ,  একটা মুখে কথা বলার জন্য কয়টা ফোন লাগে ?  ছিঃ ছিঃ ,  ছয় মাস ধরে আপনাকে ঘোরাবো কেন ?  আপনার মাথা টাল হয়ে গেছে দুলাভাই ।  আমি কালই আপনার জন্য সবচে ’  দামী ফোন কিনে নিয়ে আসছি ।  ’  ‘ আমার মাথা টাল হয়ে গেছে ?  ’  চৌধুরী সাহেব চরম অস্থির ভাবে পায়চারী করতে করতে ফোনটা নাক বরাবর ধরে চিৎকার করে বললেন ,   ‘ লাগবে না তোর দামী ফোন ।  দামী ফোন তোর .  .  .  .  .  .  .  ( অকথ্য শব্দ )  - য়ের মধ্যে ঢোকা ।  ’  ‘ দুলাভাই ,  শোনেন ,  শোনেন .  .  .  .  .  .  .  ।  ’ চৌধুরী সাহেব লাইন কেটে দিয়ে ফোনটা স্ত্রীকে ফেরত দিয়ে বললেন ,   ‘ আজ ড্রাইভার হারামজাদাকে রাতে ভাত দিবা না ।  সারা রাত না খেয়ে থাকুক ।  ওটা আর একটা ইবলিশ ।  ’  ‘ কেন ,  কী হয়েছে ?  ’  ‘ তোমাকে বলেছি না কোন প্রশ্ন করবা না ।  ভাত দিবা না বলেছি ,  ভাত দিবা না ।  ব্যস্ ।  ’ জানা গেল ,  ড্রাইভার সীট বেল্ট না বাঁধায় আজ ট্রাফিক সার্জেন্টকে জরিমানা দিতে হয়েছে ।  চৌধুরী সাহেব তখন গাড়িতেই ছিলেন ।  জরিমানার টাকা শোধ করে তিনি রাস্তায় পুলিশ ও লোকজনের সামনে ড্রাইভারকে চড় থাপড় মেরেছেন ।  ড্রাইভার এখন নিচ তলার গ্যারেজে বসে নিঃশব্দে কাঁদছে ।  বাড়ির দারোয়ান চাঁন মিয়া তার পিঠে হাত বুলিয়ে সান্ত্বনা দিচ্ছে ।   ‘ কাঁইন্দেন না ভাই ,  গরীবের আল্লা আছে ।  ’  ‘ কে ?  ’  ‘ আমি জেসমিন ,  বাবা ।  ’  ‘ এত রাতে কী চাই ?  ’ দুই রাত হলো চৌধুরী সাহেবের ঠিকমতো ঘুম হয় না ।  গভীর রাত পর্যন্ত করিডোরে চেয়ার পেতে অন্ধকারে বসে থাকেন তিনি ।  রাহেলা কাছে গিয়ে শোবার কথা বললে ক্ষেপে যান ।  বলেন ,   ‘ আউট ,  আউট !  ’  রাহেলা ভয়ে আর কথা না বাড়িয়ে চলে যান ।  জেসমিনও ভয়ে ভয়ে বললো ,   ‘ কিছু চাই না বাবা ।  তোমার সাথে একটু কথা বলবো ।  ’  ‘ সকালে বোলো ।  এখন যাও ।  এত রাত পর্যন্ত জেগে আছো কেন ?  কাল কলেজ নাই ?  ’  ‘ সকালে বললে হবে না বাবা ।  এখুনি বলা দরকার ।  ’ চৌধুরী সাহেব কথা না বলে কিছুক্ষণ চুপচাপ বসে রইলেন ।  তারপর বললেন ,   ‘ বেশ ,  বলো ।  ’ জেসমিন একটা চেয়ার টেনে নিয়ে ওর বাবার মুখোমুখি বসে বললো ,   ‘ আমার হাতের দিকে তাকাও বাবা ।  ’ অন্ধকারে মেয়ের হাতে সাদা মতো কী একটা দেখে চৌধুরী সাহেব বললেন ,   ‘ কী ওটা ?  ’ জেসমিন জিনিষটা বাবার হাতে দিয়ে বললো ,   ‘ সিগারেট ।  তুমি যে ব্র্যান্ড খাও ,  সেটা ।  তবে প্রতিদিন একটার বেশি না ।  ’ চৌধুরী সাহেব আঁতকে উঠে বললেন ,   ‘ না ,  না ,  আমি এক কথার লোক ।  সিগারেট খাবো না বলেছি ,  খাবো না ।  ব্যস্ ।  ’  ‘ আহা !  ’  জেসমিন চেয়ার ছেড়ে উঠে চৌধুরী সাহেবের গা ঘেঁষে দাঁড়িয়ে তার মাথায় হাত বুলিয়ে দিতে দিতে বললো ,   ‘ তুমি এক কথার মানুষ ,  সেটা সবাই জানে ।  তুমি তো আর আগের মতো প্যাকেট প্যাকেট খাচ্ছো না ।  এই যে এখন যদি তুমি এখানে অন্ধকারে বসে একটা সিগারেট খাও তো কে জানতে পারবে বলো ?  আমরা তো আর কাউকে বলছি না ।  নাও ধরাও ।  ’  জেসমিন ফস্ করে একটা ম্যাচের কাঠি জ্বালিয়ে বাবার মুখের সামনে ধরলো ।  ‘ খাবো ?  ’  ‘ হাঁ ,  খাবে ।  আমি প্রতিদিন তোমার জন্য একটা করে সিগারেট নিয়ে আসবো ।  তুমি রাতে এখানে অন্ধকারে বসে বসে খাবে ।  কেউ দেখতে পাবে না ।  ঠিক আছে ?  ’ চৌধুরী সাহেব সিগারেট ধরিয়ে ভুস করে এক মুখ ধোঁয়া ছেড়ে বললেন ,   ‘ ঠিক আছে তুই যখন বলছিস ,  একটা খাই ।  ’  মেয়ের ওপর খুশি হলে চৌধুরী সাহেব  ‘ তুই ’  সম্বোধনে কথা বলেন ,  অন্য সময়  ‘ তুমি ’  ।  ‘ আচ্ছা ,  সকালে টয়লেটে যাবার সময় আর একটা সিগারেট খেলে কেমন হয় ?  ’  ‘ মোটেই ভালো হয় না ।  ’  জেসমিন বললো ,   ‘ তবে তুমি যখন বলছো ,  তখন কাল থেকে তিন দিন সকালের জন্য আর একটা করে বরাদ্দ থাকলো ।  তিন দিন পর অফ ।  আর শোন ,  রাতের সিগারেটও সাত দিনের জন্য ।  তারপর এটাও অফ ।  ততদিনে তোমার নেশা অনেক কমে যাবে ,  বুঝেছ ?  ’ অন্ধকারে রাহেলা স্বামীর পেছনে এসে দাঁড়িয়েছেন ।  জেসমিন দেখতে পেলেও চৌধুরী সাহেব টের পাননি ।  রাহেলা খুক খুক করে কেশে বললেন ,   ‘ অন্ধকারে আমি কিন্তু কিছু দেখতে পাচ্ছি না ।  করিডোরের লাইট জ্বালিয়ে কী দেখবো বাপ - বেটি এখানে কী করছে ?  ’ চৌধুরী সাহেব আঁতকে উঠে বললেন ,   ‘ না ,  না ,  লাইট জ্বালিও না ।  ’  তিনি অন্ধকারেই স্ত্রীর কাছে সিগারেট আড়াল করার জন্য তাঁর সিগারেট ধরা হাতটা চেয়ারের নিচে লুকিয়ে ফেললেন ।  
                    





গল্পঃ এক ডজন কষ্ট



                        ১জব্বার আলির মেয়েটা জন্ম থেকেই কুৎসিত ।  একে তো সে বাবার মতো ঘোর কালো ,  তার ওপর তার বাঁ চোখটা যাচ্ছে তাই ট্যারা ।  স্কুলে যাওয়ার আগে পর্যন্ত মহল্লার ছেলেমেয়েরা তাকে খেলতে নেয় না ।  মেয়েটা কাঁদতে কাঁদতে ছুটে এসে বাবার কোলে চড়ে বলে ,   ‘ ওদের বকে দাও ।  ’  জব্বার আলি মেয়েকে আদর করতে করতে নিজের চোখ মোছে । ২স্কুলে যাওয়ার পর থেকে একদিনও মেয়েটা না কেঁদে স্কুল থেকে ফেরে না ।  স্কুলের সবাই তাকে দেখে ঠাট্টা তামাশা করে ।  জব্বার আলি ব্যবসায়ী মানুষ ।  বাজারে তার থান কাপড়ের দোকান ।  সে সকালে মেয়েকে স্কুলে দিয়ে দোকানে চলে যায় ।  বেলা বারোটার সময় মেয়েকে স্কুল থেকে নিয়ে বাসায় খেতে আসে ।  তখন বাবা - মেয়ে দু ’ জনের চোখ থাকে ভেজা । ৩মেয়ে যখন প্রাইমারী পাশ করে ক্লাস সিক্সে উঠলো ,  তখন জব্বার আলি পুত্র সন্তানের পিতা হলো ।  ছেলেটি তার মায়ের মতো ফর্সা গোলগাল পুতুল পুতুল চেহারার ।  এমন সুন্দর ছোটভাই পেয়ে মেয়েটির খুশির সীমা নাই ।  জন্মের পর এই প্রথম মেয়েটির মুখে হাসি ফোটে ।  কিন্তু সেই হাসিও কুচ্ছিত ।  মা বলে ,   ‘ থাক ,  থাক ,  অমন মা - কালীর মতো চেহারা নিয়ে আর ভাইকে আদর করতে হবে না ।  ছেলে ভয় পাবে ।  ’  জব্বার আলি চুপচাপ দাঁড়িয়ে থেকে জামার আস্তিনে চোখ মোছে । ৪মেয়ে বড় হয়ে কলেজে গেল ।  এস এস সির রেজাল্ট ভালো হলে কী হবে ,  কলেজে সহপাঠীদের ব্যবহার ভালো হলো না ।  তারা তাকে এড়িয়ে চলে ।  কথা বলতে চায় না ।  নিজেরা এক সাথে বা জোড়ায় জোড়ায় ঘুরে বেড়ালেও মেয়েটিকে সঙ্গে নিতে চায় না ।  মেয়েটি একা একা কলেজের কড়ই গাছের নিচে বসে থাকে ।  সে এসে বসলে অন্যেরা উঠে চলে যায় । ৫মেয়ে আরো বড় হলো ।  কুৎসিত মেয়েও যৌবনে সুন্দর হয় ।  কিন্তু মেয়েটির বেলায় তা ’  হলো না ।  সে একটু মোটা হয়ে বরং আগের চেয়ে আরো কদাকার হয়ে গেল ।  বাবা জব্বার আলি মেয়ের জন্য পাত্র খুঁজে হয়রান ।  পেশাদার ঘটকরাও মেয়ের ছবি রাখতে চায় না ।  বলে ,   ‘ ছেলের খোঁজ পেলে জানাবো ।  ’  এমন মেয়েকে বিয়ে করবে কে ?  অনেক টাকা পয়সার লোভ দেখিয়েও ছেলে পাওয়া যায় না ।  আজকালকার পাত্ররা মনি কাঞ্চন একসাথে চায় ।  জব্বার আলি বৃদ্ধ বয়সে পাঞ্জাবির আস্তিনে চোখ মোছে । ৬এম এ পাশ দিয়ে চাকরির চেষ্টা করে ব্যর্থ হবার পর ঘরে বসে রইল মেয়েটি ।  ছোটভাইটি বি এ পড়তে পড়তে লেখাপড়া ছেড়ে দিয়ে বাবার ব্যবসার হাল ধরলো ।  আর না ধরেই বা উপায় কী ?  বাবা জব্বার আলি অসুস্থ ।  ঠিক মতো ব্যবসার দেখাশুনা করতে পারে না ।  সে ছেলের হাতে ব্যবসা ছেড়ে দিয়ে নিজের গতিবিধি বাড়ি আর মসজিদের মধ্যে সীমিত করে ফেললো ।  বাড়িতে সে যতক্ষণ থাকে ,  নিজের ঘর থেকে বের হয় না । ৭মেয়েটির মা মারা গেল ।  কিছুদিন পর বাবাও ।  বাড়িতে একা একা দম বন্ধ হয়ে আসে মেয়েটির ।  ভয়ে কাঁদতেও পারে না সে ।  ছোটভাই বলে ,  কাঁদলে তাকে নাকি দেখতে আরও ভয়ঙ্কর লাগে ।  ভাইয়ের সামনে কখনো কাঁদে না সে ।  ভাই না থাকলে কখনো কখনো ওর চোখ ভিজে ওঠে ।  তখন বারান্দার গ্রিল ধরে শুন্য দৃষ্টিতে সে তাকিয়ে থাকে নীল আকাশের দিকে ।  রাস্তায় লোকজন দেখলে বারান্দায় গিয়ে দাঁড়াতে মেয়েটির সংকোচ হয় ।  তখন সে ঘরে এসে বিছানার ওপর চুপচাপ বসে থাকে । ৮ছোটভাই বিয়ে করে বউ নিয়ে এলো ।  কী সুন্দর বউ !  দুধে আলতা গায়ের রঙ ,  মাথা ভর্তি মেঘলা চুল ,  চপলা হরিণীর মতো দুই চোখ ।  ছোটভাইয়ের এত সুন্দর বউ দেখে অনেকদিন পর মেয়েটির মুখে হাসি ফোটে ।  কিন্তু বউ তার সাথে কথা বলতে চায় না ।  কিছু বললে হুঁ হাঁ করে এড়িয়ে যায় ।  বড় লোকের মেয়ে তো !  তার ওপর সুন্দরী ।  একটু অহংকার তো থাকবেই ! ৯বউ সন্তান সম্ভবা হলো ।  ছোট ভাই বললো ,   ‘ বুবু ,  তুমি না হয় কিছুদিন যশোরে মামার বাড়ি গিয়ে থাকো ।  ছেলে হলে তারপরে এসো ।  ’ ১০ভাইয়ের বাচ্চা দেখার সৌভাগ্য আর মেয়েটির হলো না ।  চার মাসের মাথায় সিঁড়ি থেকে পড়ে বউয়ের এ্যাবরশন হয়ে গেল ।  ছোট ভাই যশোরে খবর দিয়ে জানালো ,   ‘ বুবু ,  তোমার আর আসার দরকার নাই ।  তুমি ওখানেই থাকো ।  টাকা পয়সার দরকার হলে পাঠিয়ে দেব বা আমি নিজে গিয়ে দেখা করে দিয়ে আসবো ।  ’ ১১মেয়েটির টাকা পয়সার দরকার হয় না ।  ভাইটিও আর আসে না ।  বিধবা মামী ও মামাতো ভাইবোনদের একান্নবর্তী সংসারে তার টাকা পয়সার দরকারই বা কী ?  এই সংসারে আগে একজন কাজের বুয়া ছিল ।  মেয়েটি যাওয়ার পর তাকে ছাড়িয়ে দেওয়া হয়েছে ।  এখন এই সংসারে সারাদিন রান্নাবান্না করা ,  বাসন কোসন ধোয়া ,  ঝাড় ঝাঁটা দেওয়া এসব কাজ করে তার ফুরসৎ হয় না ।  কীভাবে দিন কেটে যায় ,  টের পায় না সে ।  রাতে শোবার আগে মেয়েটি কী মনে করে খাটের নিচে রাখা ট্রাংক খুলে মাঝে মাঝে তার অনার্স ও মাস্টার্স পাশের সার্টিফিকেট গুলো বের করে দেখার চেষ্টা করে । ১২কিন্তু সার্টিফিকেটের একটা লেখাও সে পড়তে পারে না ।  এ বাড়ির সদস্যদের হাতে সারাদিনে দলে মুচড়ে যাওয়া খবরের কাগজটা টান টান করে সে পড়ার চেষ্টা করে ।  কিন্তু খবরের কাগজের লেখা আরও ঝাপসা ।  বেশ কিছুদিন হলো চোখে ভালো দেখতে পায় না মেয়েটি ।  বয়স পঞ্চাশের কাছাকাছি হয়ে গেছে ।  এ সময় চোখে ভালো দেখার কথাও না ।  একটা চশমার বড় দরকার ছিল ।  কিন্তু .  .  .  .  .  .  .  .  .  ।  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  * 
                    





গল্পঃ বাদশা আকবরের সাথে ডিনার



                         ‘ হাকিম ’  আর  ‘ হেকিম ’  এই দুটো শব্দের অর্থ আমি অনেক বড় হয়েও মাঝে মধ্যে গুলিয়ে ফেলতাম ।  হল্যান্ড আর নেদারল্যান্ডস যে একই দেশ সেটা জানা না থাকায় একবার স্কুলে ইংরেজি স্যারের কাছে ভীষণ উত্তম মধ্যম খেয়েছি ।  আবার কি ব্যাড লাক দেখুন ,  ডাচরা যে সেই হল্যান্ডেরই লোক তাও জানতাম না ।  এ জন্য ভারতবর্ষে ইংরেজ শাসনের ইতিহাস পড়াতে গিয়ে ইতিহাসের স্যার ক্লাস নাইনে আমাকে নিল ডাউন করিয়ে রেখেছিলেন ।  লজ্জায় মাথা কাটা যাবার মতো অবস্থা । অংকে যাচ্ছে তাই ছিলাম বলে অংক টিচার যাচ্ছে তাই ভাষায় আমাকে গালি গালাজ করতেন ।  সবগুলো গালি বলা যাবে না ,  তবে দু ’ চারটা বলি ।  দু ’ চোখ দিয়ে পড়ে দু ’ কান দিয়ে বের করে দেবেন ।  যেমন -   ‘ খবিশ ’  ,   ‘ গাধা ’  ,   ‘ খচ্চর ’  ,   ‘ পাঁঠা ’  ইত্যাদি ইত্যাদি ।  সবগুলোই ইতর শ্রেণীর প্রাণী ।  হাতের লেখা সামান্য সাফ – সুতরো ছিল বলে বাংলা স্যারের কাছে অতটা হেস্ত নেস্ত হতে হয়নি ,  তবে মাইকেলের মেঘনাদ বধ কাব্য বুঝতে না পেরে একবার কাব্যটিকে  ‘ জঘন্য ’  বলায় স্যারের কাছে মৃদু কানমলা খেতে হয়েছে । ১৯৭০ সালে এস , এস , সিতে আমার উর্দু ছিল ।  অন্য সব বিষয়ে ধস্তাধস্তি করে ষাট বাষট্টি পেলেও উর্দুতে পেয়ে গেলাম আঠাত্তর ।  দুই কম লেটার মার্ক ।  মাতৃভাষায় বাষট্টি ,  আর উর্দুতে আঠাত্তর ?  সবাই অবাক এবং বেকুব ।  কিন্তু তারা তো জানেনা ,  আবুহেনা বাজারের পয়সা চুরি করে কতোগুলো উর্দু সিনেমা দেখেছে ?  উর্দু ছবি ও নায়ক নায়িকাদের নাম তার মুখস্থ ।  এমনি এমনি উর্দুতে আঠাত্তর পাওয়া যায় না । তবে আমাদের ক্লাসে আমার চেয়েও রদ্দিপচা মাল আরো একটি ছিল ।  তার নাম আকবর ।  আজকের গল্প সেই আকবরনামা থেকে । আকবরের বাবা শহরের নাম করা ব্যবসায়ী ।  টাকা পয়সা তার হাতের ময়লা ।  কিন্তু পড়ালেখায় ক - অক্ষর গোমাংস ।  এমন লোকের ছেলে যে মাঝে মাঝে ফেল করবে ,  তাতে অবাক হওয়ার কিছু নাই ।  আমি যখন ক্লাস এইটে উঠে আকবরকে ধরে ফেললাম ,  তখন নিচের ক্লাসগুলোতে তার তিন চারবার ফেল করা হয়ে গেছে ।  ক্লাস এইটেও সে সেকেন্ড হ্যান্ড মাল ।  ফলে তার পাঁচ ফুট ছয় ইঞ্চি দেহের পাশে আমরা চার ফুট দশ এগারো মাপের সহপাঠীরা নেহাতই বেমানান । এই আকবরের সাথে কিভাবে যে আমার বটের আঠার মতো গাঢ় বন্ধুত্ব হয়ে গেল ,  সে রহস্য আজও রহস্যই থেকে গেছে ।  হয়তো রতনে রতন চেনে ,  শুয়োরে চেনে কচু - এ জাতীয় কোন শানে নজুল আছে ।  আকবরের পকেটে অঢেল টাকা ।  আর সেই টাকা সে খই মুড়ির মতো ওড়ায়  ( আজকাল অবশ্য খই মুড়ি আর অত ফালতু জিনিষ নয় ।  ভুট্টার খই তো পপ কর্ণ নাম ধারণ করে রীতিমতো জাতে উঠে গেছে )  ।  আকবরের রাজকীয় খাই - খরচা দেখে সহপাঠীরা তাকে বাদশা আকবর বলে ডাকে ।  এই ডাক শুনে আকবর খুশিই হয় ।  তার কথাবার্তা তখন রাজা বাদশাদের মতো হয়ে যায় । যাই হোক ,  জিন্নাহর ছবিওয়ালা একশো টাকার নোট আকবরের কাছেই আমি প্রথম দেখি ।  আমার জীবনে যা কিছু প্রথম ,  তার অনেকগুলোই আকবরের কাছে দেখা ও শেখা ।  যেমন ,  দুপুরবেলা টিফিন আওয়ারে ক্লাস থেকে পালিয়ে সিনেমা হলে ম্যাটিনী শো দেখতে যাওয়া ,  স্কুলের পেছনে সীমানা প্রাচীরের আড়ালে বসে লুকিয়ে লুকিয়ে সিগারেট ফোঁকা ,  রাস্তায় স্কুল ফেরত মেয়েদের দেখলে টিজ করা  ( যদিও ঐ বয়সে আমি টিজ করার মধ্যে আনন্দের কিছু পাইনি ।  এই কুকর্মটি আকবরের দেখাদেখি করা )  । এসব করতে গিয়ে ধরা পড়লে আকবরের বিশেষ কিছু হতো না ,  কিন্তু আমার যা হতো তা ’  কহতব্য না ।  স্কুলে স্যারদের হাতে বেত্রাঘাত ,  বাসায় মায়ের হাতে চপোটাঘাত ,  এমনকি টিজের শিকার হওয়া এক দুঃসাহসী মেয়ের চপ্পলাঘাত পর্যন্ত সবই কপালে জুটেছে ।  ঘটনার সময় আকবর তার লম্বা লম্বা পায়ে দৌড়ে পালিয়ে যায় ।  চিৎকার করে বলে ,   ‘ হেনা ,  পালা রে ,  পালা ।  ’  কিন্তু আমি মেয়েটির পা থেকে স্যান্ডেল খোলা দেখেও বোকার মতো দাঁড়িয়ে থাকি ।  আকবর দূর থেকে মেয়েটিকে উদ্দেশ্য করে ভাঙ্গা গলায় দুঃখের গান গায় ,   “  আমি কেন পাগল হইলাম না ,  মনের মতো পাগলি পাইলাম না ।  ”  মেয়েটি তার দিকে স্যান্ডেল তাক করে দাঁতে দাঁত পিষে বলে ,   ‘ এদিকে আয় ,  কুকুর !  ’ পরে দেখা হলে আমি আকবরকে বলি ,   ‘ আমাকে রেখে তুই নিমক হারামের মতো পালিয়ে গেলি কেন ?  ’  আকবর খ্যাক খ্যাক করে হেসে বলে ,   ‘ পালাবো না কার ভয়ে ?  তুই ব্যাটা আহাম্মক নাকি ?  কলাগাছের মতো দাঁড়িয়ে ছিলি !  তোকে পালাতে বললাম না !  ’ ক্লাস এইটের বার্ষিক পরীক্ষায় পাস করে আমরা সবাই নাইনে উঠে গেলাম ।  আকবর যথারীতি ফেল করে এইটেই থেকে গেল ।  আমার কপাল ভালো যে সে ফেল করেছিল ।  তা ’  না হলে আমার জিন্দেগি ফানা ফিল্লা হয়ে যেতো ।  আকবরের বন্ধু বদল হল ।  আমার মতো আর একটি রত্ন জুটিয়ে নিয়ে সে চুটিয়ে তার কর্মকাণ্ড চালিয়ে যেতে লাগলো ।  রত্নটির নাম আবার রতন ।  আকবর আর রতনকে প্রায়ই দেখা যেত স্কুলের মাঠে ঠা ঠা রোদের মধ্যে দুই কান ধরে দাঁড়িয়ে আছে ।  স্কুলের এই এক নিয়ম ।  গুরুতর অপরাধ করলে হেডমাস্টার স্বয়ং এই শাস্তির ব্যবস্থা করতেন ।  মাঠের তিন দিকের ক্লাসরুম গুলো থেকে স্কুলের সব ছাত্র এই শাস্তি দেখে যেন সতর্ক হয়ে যায় এবং শাস্তি পাওয়া ছাত্রটিও লজ্জা পেয়ে যাতে ভবিষ্যতে আর অমন কুকর্ম না করে ,  সে জন্য হেড স্যারের এই ব্যবস্থা ।  বদমাশ ছাত্রকে লজ্জা দেওয়ার জন্য ব্যবস্থাটি মন্দ না ।  তবে আকবর লজ্জা পেলে তো !  তাকে লজ্জা দেওয়া এত সহজ না ।  তার বাবাকে স্কুলে ডেকে নিয়ে তার হাতে ছেলের পকেট থেকে উদ্ধার করা সিগারেটের প্যাকেট ও দিয়াশলাই তুলে দেওয়া হলে বাবার চড় থাপড় খেয়ে আকবর টিচার্স রুমের বাইরে এসে খ্যাক খ্যাক করে হাসে ।  বলে ,   ‘ আমার বাবা একটা রামছাগল ।  দোকানে কি ঐ এক প্যাকেট সিগারেটই ছিল ?  কি রে রতন ,  কোম্পানি কি ঐ এক প্যাকেট সিগারেটই বানিয়েছে ?  ’  রতন বলে ,   ‘ নো ,  মানে না ।  এক প্যাকেট বানিয়ে কোম্পানির পেটে ভাত হবে না ।  ’  তারপর দু ’ জনের সে কি হাসি !  খ্যাক খ্যাক খ্যাক ,  হা হা হা ,  ঠা ঠা ঠা ! তো সেই আকবরের সাথে আমাদের চিরতরে সম্পর্কচ্ছেদ হল আরও একবছর পর ।  আমরা তখন ক্লাস টেনে ।  আর আকবর হাঁচরে পাঁচরে কোন রকমে ক্লাস নাইনে ওঠার পর এক গুরুতর অপরাধে  ( বলতে লজ্জা হচ্ছে )  স্কুল কর্তৃপক্ষ তাকে ফোর্স টি ,  সি দিয়ে স্কুল থেকে তাড়িয়ে দিল ।  আকবরের লেখাপড়ার সেখানেই ইতি । এরপর অনেকদিন তার সাথে আর কোন যোগাযোগ ছিলনা ।  কালে ভদ্রে দেখা হতো ।  বাবার মৃত্যুর পর সে তার পৈতৃক ব্যবসার হাল ধরেছিল এটুকু জানতাম ।  আমি বিশ্ববিদ্যালয় থেকে বেরিয়ে চাকরি জীবনে প্রবেশ করার পর প্রায় কুড়ি বছর তার সাথে মোটেও দেখা হয়নি ।  তারপর একদিন দেখা হল ।  সেটা ২০০০ সালের কথা ।  পায়ের গোড়ালি পর্যন্ত ঝোলানো সাদা জোব্বা ,  মাথায় টুপি ,  মুখে কাঁচাপাকা লম্বা দাড়ি এসবের আড়ালে আকবরকে চেনাই যায়না ।  কিন্তু সে আমাকে ঠিকই চিনে ফেলেছে ।  ‘ কি রে হেনা ,  কেমন আছিস ?  ’ আমি অনেকক্ষণ তার মুখের দিকে তাকিয়ে থেকে শেষে চিনতে পেরে বললাম ,   ‘ আরে আকবর ,  তুই ?  কেমন আছিস ?  ’ কথায় বলে ,  বাঁদর বুড়ো হলেও গাছে ওঠে ।  আকবর বললো ,   ‘ আমার আর থাকা !  তোরা হলি অবিচার  ( অফিসার )  মানুষ ,  আমাদের মতো দুই কানদার  ( দোকানদার )  লোকেরা কি আর তোদের মতো ভালো থাকতে পারে ?  এই আছি জোড়াতালি দিয়ে আর কি !  ’  তারপর সে আমাকে একরকম জোর করে তার ব্যবসা প্রতিষ্ঠানে নিয়ে গিয়ে বসালো ।  দেখলাম ,  জোড়াতালির কথা বললেও আসলে তার ব্যবসা রমরমা ।  বিভিন্ন কোম্পানির ডিস্ট্রিবিউটরশিপ ও ডিলারশিপের মহাযজ্ঞ ।  ট্রাকের পর ট্রাক মাল আসছে আর যাচ্ছে ।  গোডাউন আর শো রুমে শতাধিক কর্মচারী দিন রাত ব্যস্ত ।  এই যদি হয় জোড়াতালি দিয়ে চলা তো তাহলে ভালোভাবে চলা কাকে বলে কে জানে ? যাই হোক ,  আকবর তার কর্মচারীদের হুকুম করে আমার জন্য শিঙ্গাড়া ,  মাংসের চপ ,  মিষ্টি ,  দু ’ তিন রকম ফল ,  এসপ্রেসো কফি ,  কোক আর এক প্যাকেট বেনসন আনিয়ে দিল ।  আমি বললাম ,   ‘ তোর সেই ধুম ধাড়াক্কা খরচের অভ্যাস এখনো যায়নি দেখছি ।  ’  আকবর দুঃখের সাথে বললো ,   ‘ খরচ আর করতে পারছি কই দোস্ত ?  ব্যাংক লোণে ডুবে আছি ।  সেই দুধ দিয়ে কুলি করার দিন আর নাই ।  ’ খেতে খেতে গল্প গুজব হল ।  আকবরের এক মেয়ে ,  দুই ছেলে ।  মেয়েটির বিয়ে হয়েছে ঢাকায় ।  আকবরের মতোই ধনাঢ্য ব্যবসায়ী পরিবারে ।  জামাই - মেয়েকে বারিধারায় প্রায় এক কোটি টাকা দিয়ে এক আলিশান ফ্ল্যাট কিনে দিয়েছে আকবর ।  দুই ছেলের বড়টি অস্ট্রেলিয়ায় পি এইচ ডি করছে ।  আর ছোটটি বুয়েটে পড়ে ।  কর্মচারীরা যাতে শুনতে না পায় ,  সে জন্য আকবর আমার দিকে ঝুঁকে পড়ে ফিস ফিস করে বললো ,   ‘ আমার দুই ছেলের কেউ ব্যবসা করতে চায়না ।  তারা অনেক লেখাপড়া করে তোদের মতো অবিচার  ( অফিসার )  হতে চায় ।  কিন্তু আমার মতো লেখাপড়ায় ডাব্বা মারা লোকের ছেলেদের এই ঘোড়ারোগ হলো কিভাবে বুঝতে পারছি না ।  এ তো ডুমুর গাছে আঙুর ধরার মতো ব্যাপার !  আচ্ছা দোস্ত ,  ওরা সত্যিই আমার ছেলে তো ?  আমার কিন্তু সন্দেহ হয় ।  ’ আমি আলগোছে আকবরকে একটা ঘুষি মেরে বললাম ,   ‘ ছি ছি ,  তোর সেই খাসলত আর গেলনা !  তোর মুখে নারকেলের ছোবা ঘষে দেয়া দরকার ।  আলেমের ঘরে জালেম আর জালেমের ঘরে আলেম কি জন্মায় না ?  খুব জন্মায় ।  তুই এখন মৌলবি মুন্সি মানুষ ।  তোর মুখে এসব কি কথা ?  এমন কথা আর কখনো বলবি না আকবর ।  ’ মসজিদে জোহরের আজান শুনে আকবর উঠে পড়লো ।  বললো ,   ‘ চল্ দোস্ত ,  নামাজ পড়ে আসি ।  তারপর দু ’ জন মিলে ডিনার খেতে যাবো ,  ঠিক আছে ?  ’ আমি বললাম ,   ‘ না ,  ঠিক নাই ।  ওটা ডিনার হবে না ,  লাঞ্চ ।  ’  ‘ ওই হলো ।  চল্ ওঠ ।  ’ বাদশা আকবরের সাথে সেদিন আর আমার দুপুরবেলা ডিনার  (  ?  )  খাওয়া হয়নি ।  জরুরী কাজ থাকায় চলে এসেছিলাম ।  *  *  *  *  *  *  *  *  *  *  *  *  * 
                    





গল্পঃ  যুদ্ধের পর



                        দু ’ হাত ভর্তি গাঁদা ফুল নিয়ে দাঁড়িয়ে আছি মায়ের সামনে ।  মায়ের হাতে রুটি বেলার কাঠের বেলনা ।  সেটা দিয়ে তিনি দুটো বাড়ি দিলেন আমার পিঠে ।  ‘ এই ফুল কোত্থেকে চুরি করেছিস ,  বল ।  ’  ‘ চুরি করিনি ।  স্বপ্নাদি দিয়েছে ।  ’ এটা স্বপ্নাদিদির গল্প ।  আজ থেকে প্রায় পঁয়তাল্লিশ বছর আগের কথা ।  আমার বয়স তখন দশ এগারোর বেশি নয় ।  ক্লাস ফাইভ বা সিক্সে পড়ি ।  ১৯৬৫ সালের পাক - ভারত যুদ্ধের পরের সময় সেটা ।  মফস্বল শহরের আর পাঁচটা মহল্লার মতো আমাদের মহল্লাটাও ছিল হিন্দুপ্রধান ।  চারপাশে প্রায় সবই হিন্দু বাড়ি ।  মাঝখানে আমরাই একঘর মুসলমান ।  তবে যুদ্ধের পর থেকে মুসলমানদের সংখ্যা বাড়তে লাগলো ।  আর হিন্দুদের সংখ্যা কমতে শুরু করলো ।  যেন তেন দামে বাড়িঘর ,  জমিজমা বেঁচে বা বিনিময় করে হিন্দুরা পাড়ি জমাতে শুরু করলো ভারতে ।  তাদের স্থান দখল করতে শুরু করলো ভারত থেকে আসা মোহাজিররা । আব্বা ছিলেন এক হিন্দু উকিলের জুনিয়র ।  তাঁর পাঁচ কন্যার বড়টির নাম ছিল স্বপ্না ।  আমার চেয়ে চার পাঁচ বছরের বড় ছিলেন তিনি ।  পড়তেন আমার বড় বোনের সঙ্গে ক্লাস টেনে ।  কিন্তু বয়সের ব্যবধান স্বত্বেও তার সঙ্গে আমার ঘনিষ্ঠতা ছিল বেশি ।  তাকে আমি স্বপ্নাদি বলে ডাকতাম আর তিনি আমাকে ডাকতেন পটলা বলে ।  তার দৃষ্টিতে আমি ছিলাম পটলের মতো পেট মোটা ।  তাই আসল নাম ছাপিয়ে আমাকে ওই নামে ডাকা ।  যদিও নামটা আমার একদম পছন্দ ছিলনা ,  কিন্তু স্বপ্নাদির মুখের ওপর কিছু বলা ?  ওরে বাবা !  অসম্ভব ।  স্বপ্নাদি ছিলেন ভীষণ মেজাজী ।  তার ইচ্ছার বাইরে কিছু বলা বা করা অন্তত আমার সাহসে কুলাতো না । মহল্লায় আমার খেলাধুলা ছিল মেয়েদের সঙ্গে ।  আর সেসব খেলার মধ্যমণি ছিলেন স্বপ্নাদি ।  লুকোচুরি ,  গোল্লাছুট ,  এক্কাদোক্কা আর বাঘ - বকরি ।  স্বপ্নাদি একাই একশো ।  সব খেলাতেই আমি স্বপ্নাদির দলে ।  তিনি নিজে কখনো হারতেন না ,  আমাকেও হারতে দিতেন না ।  বাঘ - বকরি খেলায় অন্যদের শত প্রতিবাদের মধ্যেও আমাকে চাল দিতে সাহায্য করতেন ।  অন্যরা স্বপ্নাদির মেজাজের ভয়ে মুখ বুজে সহ্য করতো ।  আবার মাঝে মধ্যে ঝগড়াঝাঁটি করে খেলা ভেঙে দিয়ে চলে যেতো ।  তখন স্বপ্নাদি বলতেন ,   ‘ চল্ পটলা ,  তুই আর আমি খেলবো ।  ওদের সাথে কে খেলে রে ?  ’ তারপর আমরা দু ’ জন লুকোচুরি আর কানামাছি খেলতাম ।  মজার ব্যাপার হল স্বপ্নাদি তখন ইচ্ছে করেই আমার কাছে হেরে যেতেন ।  ছোট হলেও সেটা আমি বেশ বুঝতে পারতাম । স্বপ্নাদির কিছু কিছু ব্যাপার আমার একদম ভাল লাগতো না ।  যেমন ,  তার সাথে ফলসা গাছে চড়ে পাশাপাশি ডালে পা ঝুলিয়ে বসে ফলসা খেতে হবে ।  তাদের বাড়ির ছাদে বসে নুন মরিচের গুঁড়ো মাখিয়ে কাঁচা তেঁতুল বা কুল খেতে হবে ।  অথবা স্বপ্নাদির হাতে তার মতো করে চোখে কাজল পরতে হবে ।  এসবে আপত্তি করলে স্বপ্নাদি ভীষণ ক্ষেপে যেতেন ।  বলতেন ,   ‘ যা ভাগ ছোঁড়া ,  আর কখনো আসবি না আমার কাছে ।  ’ আমি মন খারাপ করে চলে যেতাম ।  একটু পরেই স্বপ্নাদি আমাকে খুঁজে বের করে হাত টেনে ধরে বলতেন ,   ‘ পটলা , আয় ।  ’  আমি কাঁদো কাঁদো স্বরে বলতাম ,   ‘ তাড়িয়ে দিয়ে আবার ডাকতে আসো কেন ?  ’ স্বপ্নাদি মুচকি হেসে বলতেন ,   ‘ তুই যে আমার বর ।  তোকে কি আমি তাড়িয়ে দিতে পারি ?  ’  ‘ আমি তোমার বর হবো না ।  ’  ‘ এ ছোঁড়া বলে কি ?  আমার চেয়ে সুন্দর বউ কোথায় পাবি তুই ?  ’ আমি মাথা নিচু করে বলতাম ,   ‘ বীণা দিদি তোমার চেয়ে বেশি সুন্দর ।  ’  ‘ কি বললি !  ’  আঁতকে ওঠেন স্বপ্নাদি ।  আমার গাল টিপে ধরে বলেন ,   ‘ তুই বীণার সাথে মিশিস নাকি ?  আর সে আমার চেয়ে সুন্দর ?  থাম্ , দেখাচ্ছি মজা ।  ’ গালমন্দ করে আমাকে আবার তাড়িয়ে দেন স্বপ্নাদি ।  বীণাদিদির সাথে আমাকে দেখতে পেলে দু ’ জনেরই ঠ্যাং ভেঙে দেবেন বলে শাসিয়ে দেন ।  কিন্তু এসব শাসন গর্জন বড়জোর একদিন ।  পরদিনই দুপুর বেলা আমার প্রিয় আতা ফল নিয়ে হাজির হন স্বপ্নাদি ।  বলেন ,   ‘ পটলা ,  চল্ আমাদের বাগানে বসে খাই ।  ’  আর আমিও সুড় সুড় করে তার পিছে পিছে চলে যাই । দিদিদের বাগানটি ছিল তাদের বাড়ির পেছনে ।  আম ,  কাঁঠাল ,  নারকেল ,  বাতাবি লেবু এসব ফলের গাছ ছাড়াও বাগানের এক অংশে ছিল বাঁশের বেড়া দিয়ে ঘেরা গোলাপ ,  গাঁদা ,  ডালিয়া আর দোপাটি ফুলের গাছ ।  হলদে রঙের তরতাজা গাঁদা ফুলগুলো দেখলে ছেঁড়ার লোভ হতো ।  আমার চোখের দিকে তাকিয়ে মনের ভাব বুঝে ফেলতেন স্বপ্নাদি ।  বলতেন ,   ‘ শোন পটলা ,  বাগানের একটা ফুল যদি তুই ছিঁড়েছিস তো বাবা তোর হাত কেটে ফেলবে ।  খবরদার ,  এই কাজ করিস না ।  ’  ‘ তোমার বাবা জানবে কিভাবে ?  এত ফুলের মধ্যে একটা নিলে কি হয় ?  একটা গাঁদা ফুল দাও না দিদি ।  ওই যে ওইটা ।  ’ স্বপ্নাদি ভয়ে ভয়ে এদিক ওদিক দেখে নিয়ে চট্ করে একটা গাঁদা ফুল ছিঁড়ে আমার হাফপ্যান্টের পকেটে ঢুকিয়ে দেন ।  বলেন ,   ‘ যা পালা ,  পালা ।  এই শেষ ।  আর কোনদিন চাইবি না ।  ’ আমি আনন্দে তিড়িং বিড়িং করে লাফাতে লাফাতে বেরিয়ে আসি বাগান থেকে ।  স্বপ্নাদি যে মিটি মিটি হাসছেন তা দেখার মতো আমার তখন সময় নাই । পূজোর সময় স্বপ্নাদি আমার হাত ধরে মণ্ডপ দেখতে বেরতেন ।  তখন তিনি শাড়ি পরে সাজগোজ করে প্রজাপতির মতো উড়ে বেড়াতেন ।  তাকে তখন অনেক বড় দেখাতো ।  আমার তখন খুব লজ্জা লজ্জা করতো ।  তারপরও দশভুজা দুর্গা প্রতিমা আর বর্শাবিদ্ধ ভয়ংকর অসুরের মূর্তি দেখার লোভ সামলাতে পারতাম না ।  উপরি পাওনা ছিল পূজা মণ্ডপের প্রসাদ আর স্বপ্নাদির কিনে দেয়া হাতি - ঘোড়া বিস্কুট ,  বাঁশি আর রঙ্গিন বেলুন ।  এত ছোট বয়সে ঠিক বুঝে উঠতে পারতাম না যে স্বপ্নাদি তার ছোট বোনদের বা স্বজাতির কাউকে না নিয়ে আমাকে নিয়ে কেন পূজোয় আনন্দ করে বেড়াতেন ? দু ’ একজন কুলীন হিন্দু ,  যারা আমাদের দুজনকেই চিনতেন ,  তারা স্বপ্নাদিকে ধমকের সুরে বলতেন ,   ‘ স্বপ্না ,  তুই যে কি করিস না !  ’  স্বপ্নাদি আমাকে বলতেন ,   ‘ পটলা ,  আমার মতো তুই যেন আবার ঠাকুরকে প্রণাম করে বসিস না ।  তোর মা জানতে পারলে আমায় ছেঁচে দেবে ।  ’ সে কথা ঠিক ।  স্বপ্নাদির সঙ্গে ঘুরে বেড়ানোতে মায়ের কোন আপত্তি ছিলনা ।  কিন্তু হিন্দুয়ানি কোন কিছুর মধ্যে গেলে মায়ের হাতে মার অনিবার্য ।  তাই এতটুকু বয়সে দু ’ দিক সামলে চলতে হতো আমাকে ।  এ রকম এক দুর্গা পূজার মধ্যে ঘটলো এক ঘটনা ।  মায়ের নির্দেশ ছিল যেখানেই যাই না কেন সন্ধ্যার আগে বাসায় ফিরতে হবে ।  স্বপ্নাদিও সেটা জানতেন ।  তবুও মণ্ডপে মণ্ডপে ঘুরে বাড়ি ফিরতে ফিরতে সেদিন সন্ধ্যা পার হয়ে গেল ।  স্বপ্নাদির বাড়ি পার হয়ে একটা পুকুরের অপর পাড়ে আমাদের বাড়ি ।  মায়ের হাতে মার খাওয়ার ভয়ে স্বপ্নাদির কাছ থেকে বিচ্ছিন্ন হয়ে পুকুরের পাড় ঘেঁষে আমি হন হন করে হাঁটছিলাম ।  হঠাৎ মনে হল স্বপ্নাদি একটা চিৎকার দিয়ে থেমে গেলেন ।  আমি পেছন ফিরে দৌড় দিলাম স্বপ্নাদির বাড়ির দিকে ।  আবছায়া আলো আঁধারের মধ্যে একটা লোককে দেখলাম এক হাতে স্বপ্নাদির মুখ চেপে ধরে আরেক হাতে তাকে জাপটে ধরে বাগানের পেছন দিকে নিয়ে আসার জন্য ধ্বস্তাধস্তি করছে ।  আশেপাশে কেউ নেই ।  আমার মাথায় খুন চেপে গেল । আমি প্রচণ্ড বেগে ছুটে গিয়ে এক লাফে লোকটার পিঠে উঠে সর্বশক্তি দিয়ে তার ঘাড়ে কামড় বসালাম ।  স্বপ্নাদিকে ছেড়ে দিয়ে লোকটা চিৎকার করে উঠলো ।  চন্দন কাকার গলার আওয়াজ ।  স্বপ্নাদির দূর সম্পর্কীয় কাকা ।  একই পাড়ায় থাকে ।  হাচড়ে পাচড়ে কোনো মতে আমাকে তার পিঠ থেকে ছিটকে ফেলে পালিয়ে গেল চন্দন কাকা ।  ওই দিন দেরি করে বাড়ি ফেরার জন্য মায়ের হাতে মার খেলাম খুব ।  কিন্তু কেন দেরি হল তা ’  কিছুতেই বললাম না । পরদিন শুনলাম স্বপ্নাদির জ্বর হয়েছে ।  দু ’ দিন তিনি বাড়ি থেকে বেরুলেন না ।  তৃতীয় দিন একখানা চাদর মুড়ি দিয়ে আমার স্কুলের পথে দাঁড়িয়ে থেকে আমাকে পাকড়াও করলেন ।  বললেন ,   ‘ তুই তো সাংঘাতিক স্বার্থপর , পটলা ।  আমার এত জ্বর ।  আর তুই একবার দেখতে পর্যন্ত গেলি না !  ’ আমাকে প্রায় বগলদাবা করে নিয়ে যাওয়ার মতো করে নিয়ে গেলেন তাদের বাড়ির পেছন দিকে একটা প্রায় পরিত্যক্ত মাটির ঘরের খড় বিছানো বারান্দায় ।  সেখানে পাশাপাশি বসে আমার একটা হাত তুলে তার নিজের কপালে ঠেকিয়ে বললেন ,   ‘ দেখ্ আমার কতো জ্বর ।  আমি কি মিথ্যা বলছি ?  ’ হাঁ ,  সত্যিই খুব জ্বর ।  স্বপ্নাদি মিথ্যা বলেন নি ।  আমি মাথা নিচু করে চুপচাপ বসে রইলাম ।  কিন্তু বেশি জ্বরের জন্যই হোক বা অন্য যে কারণেই হোক স্বপ্নাদিকে কথায় পেয়ে বসেছে ।  ‘ এই দেখ্ পটলা ,  আমার চিবুকের এ তিলটা জ্বরের জন্য কত বড় হয়ে গেছে ।  হাত দে ।  হাত দিয়ে দেখ্ ।  ’ দেখলাম ,  কিন্তু বিশেষ কিছু বুঝলাম না ।  ‘ তিলটা খুব সুন্দর ,  তাই না ?  এই ছোঁড়া বল্ না ,  তিলটা সুন্দর না ?  ’  ‘ হুঁ ।  ’  ফর্সা মুখে কালো রঙের একটা তিল সুন্দর হয় কিভাবে বুঝলাম না ।  তবু স্বপ্নাদিকে খুশি করার জন্য মাথা নেড়ে সায় দিলাম ।  স্বপ্নাদি আনন্দে গদ গদ হয়ে বললেন ,   ‘ আমাকে সুচিত্রা সেনের মতো দেখাচ্ছে ,  তাই না পটলা ?  ’  ‘ হুঁ ।  ’ এই সুচিত্রা সেনটা যে কে ,  তা ’  কে জানে ?  কিন্তু স্বপ্নাদিকে খুশি করতে হবে ।  তাই আবার মাথা নেড়ে সায় দিলাম ।  স্বপ্নাদি খড়ের গাদার ভেতর থেকে অনেক গাঁদা ,  গোলাপ আর ডালিয়া ফুল বের করে আমার সামনে রাখলেন ।  বললেন ,   ‘ নে ,  এগুলো সব তোর ।  ’ আমি ঘাড় ফিরিয়ে বাগানের দিকে তাকিয়ে দেখি সেখানে দোপাটি ছাড়া অন্য কোন ফুল নেই ।  স্বপ্নাদি সব তুলে এনেছেন ।  সর্বনাশ ! বললাম ,   ‘ তোমার বাবা যদি জানতে পারে ,  তখন ?  ’ তিনি হাসলেন ।  বললেন ,   ‘ বাবা জানে ।  ’ তবু আমার ভয় দূর হল না ।  শুধু গোটা কয়েক গাঁদা ফুল তুলে নিয়ে পালিয়ে এলাম স্বপ্নাদির বাড়ি থেকে । মা বললেন ,   ‘ তুই মিথ্যা কথা বলছিস ।  এই ফুল তুই নিশ্চয় চুরি করেছিস ।  স্বপ্না তোকে এত ফুল দেবে কেন ?  ’  ‘ না মা ,  বিশ্বাস করো ,  স্বপ্নাদি দিয়েছে ।  ’  ‘ ঠিক আছে ,  এই ফুল তুই চুরি করেছিস ,  না স্বপ্না তোকে দিয়েছে সেই ফয়সালা হবে বিয়ে থেকে আসার পর ।  এখন সময় নাই বলে তুই বেঁচে গেলি ।  ’ ছোট খালার বিয়ে ঠিক হয়েছে গ্রামের নানাবাড়িতে ।  বাড়িসুদ্ধ আমরা সবাই যাবো বিয়েতে ।  বাবা দুটো ঘোড়ার গাড়ি ঠিক করেছেন ।  মালপত্র ওঠানো হচ্ছে তাতে ।  আমরা ভাইবোনরা সবাই খাওয়া দাওয়া সেরে উঠে বসলাম গাড়িতে ।  বহুদিন পর নানাবাড়ি যাচ্ছি ।  সবাই খুব আনন্দে ,  কিন্তু কেন জানি আমার কোন আনন্দ হচ্ছে না । এক সপ্তাহ পর গ্রাম থেকে ফিরে জানা গেল ,  সুরেশ চন্দ্র এ্যাডভোকেট একজন মোহাজিরের সঙ্গে বাড়ি বিনিময় করে সপরিবারে পাড়ি জমিয়েছেন ভারতে ।  স্বপ্নাদিদিদের বাড়িতে এখন সব অচেনা লোকজন ।  বাড়ির কাছে গেলে কেমন যেন কটমট করে তাকায় ।  আমি সারাদিন স্বপ্নাদিদির বাড়ির চার পাশে ঘুর ঘুর করে সন্ধ্যায় ঘরে ফিরে এলাম ।  ঘরে খাটের নিচে পানি ভর্তি মাটির সরায় গাঁদা ফুলগুলো রেখে গিয়েছিলাম ।  সরা থেকে আধ মরা বিবর্ণ ফুলগুলো তুলে হাতে নিতেই শুকনো পাপড়ি গুলো ঝুর ঝুর করে ঝরে পড়লো আমার হাত থেকে ।  সেই সাথে হাতের আঙ্গুল গলে ক ’ ফোঁটা পানি ঝরে পড়লো অশ্রুর মতো ।  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  * এই লেখাটি মাসিক মৌচাকে ঢিল পত্রিকার অক্টোবর ২০১০ ফুল সংখ্যায় প্রকাশিত ।  ব্লগার বন্ধুরা যারা এটি পড়েন নি ,  তাদের জন্য ব্লগে প্রকাশ করলাম । 
                    





গল্পঃ বাঙ্গালের বাঙ্গালী দর্শন



                        বার্সেলোনার ইনিয়েস্তার পায়ে বল ।  সামনে রিয়াল মাদ্রিদের ডি মারিয়া ।  ইনিয়েস্তা এমন ভাব করলো যে ,  সে ডি মারিয়ার ডান দিক দিয়ে বল কাটিয়ে এগোবে ।  স্বাভাবিকভাবে ডি মারিয়া নিজের ডান দিক দিয়ে দ্রুত এগিয়ে বল কেড়ে নেয়ার চেষ্টা করলো ।  শেষ মুহূর্তে তাকে ডজ দিয়ে ইনিয়েস্তা তার বাম দিক দিয়ে বল নিয়ে বেরতে গিয়ে দেখলো ,  ডি মারিয়া তীরবেগে সেকেন্ডের ভগ্নাংশের মধ্যে বাম দিকে চলে এসেছে ।  ইনিয়েস্তা তো ইনিয়েস্তাই ।  সেও আলোকবর্ষ গতিতে আবার ডজ দিয়ে ডি মারিয়ার ডান দিক দিয়ে বল নিয়ে বেরিয়ে গেল ।  প্রিয় পাঠক ,  আপনাদের মনে হতে পারে যে ,  আমি বার্সেলোনা ও রিয়াল মাদ্রিদের মধ্যেকার ফুটবল খেলার ধারা বিবরনী দিচ্ছি ।  আসলে তা ’  নয় ।  আমরা ফুটবল দর্শকরাও যে মাঝে মধ্যে এভাবে ডজ দিয়ে একে অন্যকে কাটানোর চেষ্টা করি ,  সেটা বোঝানোর জন্য এই ধান ভানতে শিবের গীত ।  যেমন ধরুন ,  আপনি জনবহুল ফুটপাথ ধরে হাঁটছেন ।  আপনার বিপরীত দিক থেকে লোকজন আসছে ।  ডান দিকে সামান্য ফাঁকা থাকায় আপনি ঐ দিক দিয়ে বেরিয়ে যাবার চেষ্টা করলেন ।  ডানের লোকটি একই দিক দিয়ে অতিক্রম করবে বলে আগে থেকেই ভেবে রেখেছিল ।  ফলে এক্সিট পয়েন্ট একই হওয়ায় দুজনেই মুখোমুখি ।  আপনি বাম দিক দিয়ে বেরনোর চেষ্টা করলেন ।  আপনাকে এড়ানোর জন্য লোকটিও তাই করলো ।  আবার আপনারা মুখোমুখি ।  ধুর !  লোকটা বেকুব নাকি ?  আপনি বিরক্ত হয়ে দাঁড়িয়ে পড়লেন ।  লোকটি সেই সুযোগে আপনাকে পাশ কাটিয়ে বেরিয়ে গেল ।  অথবা লোকটি বিরক্ত হয়ে দাঁড়িয়ে পড়লো ।  আপনি পাশ কাটিয়ে বেরিয়ে গেলেন ।  এমন করতে গিয়ে কখনো কখনো মৃদু ধাক্কাধাক্কি ,  কনুইয়ের গুঁতো খাওয়া এসব হয়ে যায় ।  ২০০৭ সালে চিকিৎসার জন্য আমি ভারত গেছি ।  সাথে আমার মিসেস আছেন ।  আমাদের দেখভালের জন্য অরুন নামের এক যুবককে সাথে নেওয়া হয়েছে ।  সে আমাদের প্রতিবেশি বরুন সরকারের ছেলে ।  অরুন হলো হাফ ইন্ডিয়ান ,  হাফ বাংলাদেশী ।  বৈধ অবৈধভাবে বছরের ছয় মাস সে ভারতেই থাকে ।  এর চিকিৎসা ,  ওর বেড়ানো ,  তার ব্যবসা -  অন্ধের যষ্টি অরুন ।  ছেলেটি পরোপকারী টাইপের ।  বাবার খেয়ে বুনো মোষ তাড়িয়ে বেড়ায় ।  কলকাতা নিউমার্কেটের কাছাকাছি একটা হোটেলে উঠেছি আমরা ।  এখানে ছড়িয়ে ছিটিয়ে অনেক গুলো হোটেল ।  বাংলাদেশ থেকে যারা কলকাতায় যায় ,  তাদের অধিকাংশই এই হোটেলগুলোতে থাকে ।  আমরা অবশ্য চেন্নাই যাবো ।  সেখানে এ্যাপোলো হাসপাতালে আমার চিকিৎসা হবে ।  কলকাতা থেকে চেন্নাইগামী  ‘ করমন্ডল ’  ট্রেনের টিকিট কনফার্ম না হওয়া পর্যন্ত দু ’ একদিন আমাদের কলকাতায় থাকা ।  হোটেলে ওঠার পর অরুনকে টিকিট কনফার্মেশনের জন্য পাঠিয়ে দিয়ে আমরা বুড়োবুড়ি বিকেল বেলা কিছু টুক টাক কেনাকাটার জন্য নিউমার্কেটের সামনের রাস্তার ফুটপাথ ধরে হাঁটছি ।  এর আগেও কয়েকবার কলকাতা যাওয়ার কারণে ওখানকার কিছু কিছু ব্যাপারে আমার অভিজ্ঞতা ছিল ।  ফুটপাথে যে জিনিষ দামাদামি করে পনের টাকায় কেনা যায় ,  সেটা পাশের ডিপার্টমেন্ট স্টোরে পঁয়ত্রিশ  টাকা ।  এক দাম ।  দরাদরির সুযোগ নেই ।  অথচ একই জিনিষ ।  তবে দেখতে একই রকম নকল জিনিষও বিক্রি হয় ।  দেখে শুনে কিনতে হয় ।  ফুটপাথে নানা বয়সের নারী পুরুষ ঊর্ধ্বশ্বাসে ছুটছে ।  কারো সাথে কারো কথা বলার সময় নেই ।  ধীরে হাঁটলে বা থেমে গেলে ধাক্কাধাক্কি অনিবার্য ।  আমার মিসেস ধীরে হাঁটায় অভ্যস্ত ।  ফলে তিনি অবিরাম কনুইয়ের গুঁতো ,  পা মাড়ানো ও ধাক্কা খাওয়ার শিকার হচ্ছেন ।  তাঁর হাত ধরে হাঁটতে হচ্ছে বলে আমারও একই অবস্থা ।  ঘন ঘন  ‘ সরি ’  ,   ‘ এক্সকিউজ মি ’  শুনতে শুনতে আমার মিসেস বিরক্ত ।  তিনি জলদি হোটেলে ফেরার জন্য আমাকে তাগিদ দিচ্ছেন ।  আমি চেহারায় তাঁর মতো বিরক্তি ভাব ফুটিয়ে তুলে মনে মনে হাসছি ।  ভারত দেখার শখ ছিল ,  নাও এখন দেখো !  স্টার প্লাসের ভারত আর এই ভারত এক নয় ।  হাই হিল ,  জিনস্ ও টপস্ পরা একটি কম বয়সী মেয়ের সাথে আমি ধাক্কা খাওয়ার পর আমার মিসেস বিরক্ত হয়ে বললেন ,   ‘ আচ্ছা ,  এখানকার মেয়েরা এত নির্লজ্জ কেন বলো তো ?  ’  আমি বললাম ,   ‘ কী রকম ?  ’   ‘ এরা ওড়না পরেনা কেন ?  কী বিশ্রী দেখাচ্ছে ,  ছিঃ !  ’  আমি বললাম ,   ‘ আমাদের ঢাকার মেয়েরাও তো আজকাল ঝামেলা মনে করে ওটা ফেলে দিচ্ছে ।  ’   ‘ তোমার যত্ত সব আজগুবি কথা !  মনে হচ্ছে আমি আর ঢাকা যাইনি !  আমাদের মেয়েরা এত বেহায়া নয় ।  ’  আচ্ছা হলো ।  দেশি মেয়েদের প্রতি আমার মিসেসের মমতা বেশি ।  তাদের পক্ষ তিনি নিতেই পারেন ।  কিন্তু কলকাতার ফুটপাথে নানারকম পসরা সাজিয়ে পুরুষদের পাশাপাশি অনেক তরুণী মেয়েও বেচাকেনা করছে দেখে এক সময় তাদের প্রতিও তাঁর মমতা উথলে উঠলো ।  বললেন ,   ‘ আহা ,  সংসারে অভাব না থাকলে কী এই বাচ্চা বাচ্চা মেয়েরা লজ্জার মাথা খেয়ে ফুটপাথে বসে ব্যবসা করে ?  এদের কাছ থেকে কিছু কেনো না গো !  ’  আমার একজোড়া মোজার দরকার ছিল ।  মিসেসের অনুরোধ শুনে একটি মেয়ের কাছ থেকে মোজা কিনলাম ।  কিন্তু দাম দেবার আগেই মেয়েটি একটি উলেন মাফলার বের করে অতি দ্রুত আমার গলায় জড়িয়ে দিয়ে বললো ,   ‘ পিওর পশমিনা উল ,  স্যার ।  এই শীতে আপনি কমফর্ট ফিল করবেন ।  কোয়ালিটি প্রোডাক্ট ,  স্যার ।  ’  মেয়েটির কাণ্ড দেখে আমার মিসেস বিব্রত ।  তিনি আমার গলা থেকে মাফলার খুলে নিয়ে মেয়েটিকে ফেরত দিয়ে বললেন ,   ‘ না ,  না ,  লাগবে না ।  ’   ‘ হোয়াই নট ম্যাম ?  ’  মেয়েটি আবার যত্ন করে মাফলারটি আমার গলায় জড়িয়ে দিয়ে অত্যান্ত মিষ্টি গলায় বললো ,   ‘ স্যারকে কত বিউটিফুল লাগছে !  জাস্ট লাইক দ্যা হিরো মিঠুন চক্রবর্তী  ( পাঠকরা হাসবেন না প্লিজ !  )  ।  একখানা নিয়ে যান ,  ম্যাম ।  এ জিনিষ এই দামে কোথাও পাবেন না ।  ’   ‘ তুমি বাঙ্গালী ?  ’  মেয়েটি মিষ্টি হেসে বললো ,   ‘ অফ কোর্স ,  ম্যাম !  ’   ‘ তাহলে ইংরেজিতে কথা বলছ কেন ?  ’  মেয়েটি সপ্রতিভ কণ্ঠে বললো ,   ‘ দ্যাটস্ আওয়ার কাস্টমস্ , ম্যাম ।  দেশি বিদেশি অনেক বায়ার আসে তো !  ইংরেজিতে কথা বলতেই হয় ।  তবে আপনাদের সাথে বাংলায় বলা যায় ।  আপনারা তো বাংলাদেশ থেকে এসেছেন ।  ’   আমার মিসেস হতভম্ব ।  আমি তাঁর কানের কাছে মুখ নিয়ে ফিস ফিস করে বললাম ,   ‘ ওরা ঠিকই বুঝতে পারে ।  আমাদের কথা শুনেই বুঝে ফেলে ।  ’   যাই হোক ,  মাফলারও কেনা হলো ।  আমার অভিজ্ঞতা বলে ,  মাফলার না কিনলে ঝামেলা হতো ।  ক্রেতার গলায় মাফলার পরিয়ে দেওয়া মানেই এদের কাছে সেটা ব্যবহার হয়ে যাওয়া ।  ব্যবহার হওয়া জিনিষ এরা কখনো ফেরত নেবে না ।  ফেরত নেবার কথা বললে এই মিষ্টি মেয়েটিই অগ্নিমূর্তি ধারণ করবে ।  আমার মিসেসকে আর এসব গায়েবী এলেম জানাবার দরকার নেই ।  তিনি মেয়েটির হাসি মুখের কথাবার্তায় গলে গিয়ে তার হাঁড়ির খবর নেওয়া শুরু করেছেন ।  ফিরে আসার সময় তিনি বললেন ,   ‘ জানো ,  মেয়েটি বি এ পাশ ।  চাকরি বাকরি না পেয়ে কী করছে দেখো ।  আহা রে !  ’  দুটো টুথ ব্রাশ ,  টুথ পেস্ট আর সেফটি পিন কেনা হলো ।  নিউমার্কেটের কাছাকাছি একটা সিনেমা হল আছে ।  সেই হলে নতুন ছবি  ‘ ওম শান্তি ওম ’  দেখানো হচ্ছে ।  হলে প্রচণ্ড ভিড় ।  টিকিট কাউন্টারে  ‘ হাউস ফুল ’  বোর্ড লাগানো ।  অথচ হলের সামনের ফুটপাথে কিছু নারী পুরুষ হাতে টিকিট নিয়ে ওম শান্তি ,  ওম শান্তি বলে চিৎকার করছে ।  লোকজন তাদের কাছে বেশি দামে টিকিট কিনে হলে ঢুকে পড়ছে ।  দাড়ি টুপিওয়ালা এক মওলানা সাহেব টিকিট কিনে তার বোরখা পরা বউকে নিয়ে হলে ঢুকে গেলেন ।  আমারও একটু একটু ইচ্ছা হতে লাগলো ।  আমার ইচ্ছা পূরণের জন্য স্কিন টাইট জিনস্ পরা বিশ বাইশ বছরের এক তরুণী কখন যে আমার গা ঘেঁষে দাঁড়িয়ে টিকিট কেনার জন্য ঘ্যান ঘ্যান করা শুরু করেছে ,  টের পাইনি ।  এই মেয়েটিও বাঙ্গালী ।  কিন্তু হিন্দিতে কথা বলছে ।   ‘ লিজিয়ে স্যার ,  লিজিয়ে ।  শো শুরু হোনে কা যেয়াদা ওয়াক্ত নেহি হ্যায় ।  ’  আমি বললাম ,   ‘ শো ক ’ টা থেকে ?  ’   ‘ সাড়ে পাঁচটা স্যার ।  ’  মেয়েটি নিজের রিষ্ট ওয়াচ দেখে বললো ,   ‘ আর পাঁচ মিনিট আছে স্যার ।  দোব দু ’ খানা ?  ’  ভিড়ের মধ্যে মেয়েটি আমার গায়ের ওপর প্রায় হেলে পড়ে টিকিট গছাবার চেষ্টা করছে দেখে আমার মিসেস রেগে আগুন ।  তিনি আমার হাত ধরে হিড় হিড় করে টেনে ভিড়ের বাইরে নিয়ে এসে বললেন ,   ‘ সিনেমা দেখতে হবে না ।  এক্ষুনি হোটেলে চলো ।  বুড়ো বয়সে ভীমরতি !  ’  ‘ শাহরুখ খান ছিল ।  ’   ‘ রাখো তোমার শাহরুখ খান !  ’   ‘ নতুন নায়িকা দীপিকা .  .  .  .  .  ’  মিসেসের চেহারা দেখে ঘাবড়ে গেলাম ।  অগত্যা কী আর করা !  ফুটপাথে মানুষ জনের ধাক্কাধাক্কি আর গুঁতোগুঁতির মধ্যে কষ্ট করে হেঁটে আমরা হোটেলে ফিরে এলাম ।  আমার মিসেস হাঁফ ছেড়ে বাঁচলেন ।  ঢক ঢক করে এক গ্লাস পানি খেয়ে মুখ মুছে তিনি বললেন ,   ‘ বাব্বাহ্ !  এ শহরে এত লোক !  আমাদের ঢাকা আর কলকাতার মধ্যে তফাৎ কী ?  ’  আমি মুচকি হেসে বললাম ,   ‘ তফাৎ তো একটা আছেই ।  ’  মিসেস ভুরু কুঁচকে বললেন ,   ‘ কী তফাৎ ?  মেয়েদের পোশাক আশাক ?  ’  আমি বললাম ,   ‘ আরে না ।  অমন পোশাক তো আমাদের মেয়েরাও আজকাল পরছে ।  তফাৎ হলো ,  এখানে ফুটপাথে হাঁটলে বুড়ো বুড়িরাও কম বয়সী সুন্দর সুন্দর ছেলেমেয়েদের কনুইয়ের গুঁতো খাওয়ার সুযোগ পায় ।  জানো ,  আজ বহুদিন পর আমার বিয়ের আগের দিনগুলোর কথা মনে পড়ে যাচ্ছিল ।  তোমার মনে পড়েনি ?  ’  মিসেস কী বলেছিলেন ,  তা ’  আর বলা যাবে না ।  অতএব ,  আজকের মতো এ পর্যন্তই থাক ।   *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  






রম্যরচনাঃ আমি একটু সমস্যায় আছি




                        সম্প্রতি  ‘ দুর্ধর্ষ প্রেমিক ’  নামে একটি সিনেমা সারা দেশে মুক্তি পেয়েছে ।  এ ছবির নায়ক হালের সেনশেসন শাকিব খান ।  ছবিটি নাকি ভালো ব্যবসা করছে ।  আমি অবশ্য ছবিটি দেখিনি ।  এসব তথ্য আমার পত্রিকা পড়ে জানা । তবে ছবিটির নাম নিয়ে আমি একটু সমস্যায় আছি ।  প্রেমিকের বিশেষণ হিসাবে আমরা সাধারনতঃ যে শব্দগুলোর সাথে পরিচিত ,  তা ’  হলোঃ রোমান্টিক ,  পাগল ,  ব্যর্থ ,  সফল ইত্যাদি ।  যেমন - রোমান্টিক প্রেমিকঃ রোমিও ,  জ্যাক ( টাইটানিক )  এবং তাদের অনুসারীরা । পাগল প্রেমিকঃ মজনু ,  ফরহাদ ,  ইউসুফ নবী এবং তাদের অনুসারীরা । ব্যর্থ প্রেমিকঃ দেবদাস এবং তার অনুসারীরা  ( তাদের মধ্যে আমি নিজেও আছি )  । সফল প্রেমিকঃ যারা প্রেমপর্ব শেষে প্রেমিকাকে বিয়ে করতে সক্ষম হয়েছেন ।  বাংলা ছায়াছবির প্রয়াত নায়ক আজিম ।  বর্তমান নায়িকা মৌসুমির স্বামী ওমর সানি । এ ছাড়া আরও কিছু প্রেমিকের কথা শুনেছি ।  যেমন - বিশ্বপ্রেমিকঃ রিচার্ড বার্টন ,  সিলভিও বার্লুসকোনি ও আমার বন্ধু রিয়াজ  ( দেশে প্রেম করে বিয়ে করার পর সে এফ আর সি এস করার জন্য লন্ডনে গিয়ে তার সহপাঠী কলকাতার একটি মেয়ের সাথে  ‘ ওনলি টু ক্যান প্লে ’  খেলায় জড়িয়ে পড়ে ।  তবে কিছুদিন পর তার চেয়ে সুন্দরী একটি ইন্দোনেশীয় মেয়ের প্রেমে পড়ে সে তাকে বিয়ে করে ফেলে ।  এখন বুড়ো হয়ে যাওয়ায় সম্ভবতঃ সে আর কোন মেয়েকে আকৃষ্ট করতে পারছে না ।  ) আজন্ম প্রেমিকঃ প্রাক্তন রাষ্ট্রপতি হো মো এরশাদ এবং তার অনুসারীরা । রয়েল প্রেমিকঃ রাজা অষ্টম এডওয়ার্ড ,  শাহজাদা সেলিম ,  বাদশা শাহজাহান ও এই ক্যাটাগরির প্রেমিকরা । ছোঁক ছোঁক প্রেমিকঃ একে না ওকে ,  ওকে না তাকে -  এভাবে শেষ পর্যন্ত আইবুড়ো অবস্থায় বুড়ো হয়ে যাওয়া প্রেমিক ।  বলিউডের সালমান খান । ছিঃ ছিঃ প্রেমিকঃ নিজে প্রেম করে বিয়ে করলেও ছেলেমেয়েরা কেউ প্রেম করলে ছিঃ ছিঃ করা প্রেমিক ।  আমার মামাশ্বশুর এনায়েত সাহেব । গায়ক প্রেমিকঃ  ‘ ও প্রিয়া ,  ও প্রিয়া ’  ,   ‘ তুমি রোজ বিকেলে আমার বাগানে ’  ,   ‘ তোমার তালপাখার বাতাসে ’  ।  আসিফ আকবর ,  কুমার বিশ্বজিত ,  রিক্সাচালক আকবর ও তাদের অনুসারীরা । মোবাইল প্রেমিকঃ ডুয়েল বা ট্রিপল সিমযুক্ত একাধিক সেলফোন পকেটে নিয়ে ভাব মারা প্রেমিক ।  ইন্টারমিডিয়েটে একবার ডাব্বা মারা আমার মামাতো শ্যালক শান্ত । ফেসবুক প্রেমিকঃ হাওয়াই ভালোবাসা ।  ইন্টারনেটের যুগে এদের সম্পর্কে আমার মতো বুড়ো মানুষের বেশি কিছু না বলাই নিরাপদ । খামোকা প্রেমিকঃ  ‘ রসের বাইদানি ’  ,   ‘ প্রেম প্রেম খেলা ’  ,   ‘ ঢিল মারি তোর টিনের চালে ’  -  এই জাতীয় বাংলা ছিঃনেমা দেখে খামোকা রাত জেগে পুলক অনুভব করা প্রেমিক ।  ভ্যান চালক ইদ্রিসের উঠতি বয়সের ছেলে তাহের । আরো কিছু বিরল প্রজাতির প্রেমিকের কথা শোনা যায় ।  কিন্তু  ‘ দুর্ধর্ষ প্রেমিক ’  বলে কোন প্রেমিক পৃথিবীতে আছে বলে কখনো শুনিনি ।  ডিকশনারি খুলে দেখলাম ,   ‘ দুর্ধর্ষ ’  শব্দটির নানারকম অর্থ আছে ।  যেমন - ১ )  যাকে জয় করা ,  পরাজিত করা ,  দমন করা বা বশে আনা দুঃসাধ্যঃ আগেই বলেছি  ‘ দুর্ধর্ষ প্রেমিক ’  ছবির নায়ক শাকিব খান ।  তাহলে কি এই ছবির নায়িকা নানারকম ছলাকলা দেখিয়েও শাকিব খানকে বশে আনতে পারছে না ? ২ )  অদম্যঃ নায়িকার বাবা কি তাহলে র্যানব ,  পুলিশ ,  আনসার ও নিজস্ব ক্যাডার বাহিনী দিয়েও তার মেয়ের সাথে শাকিব খানের ফষ্টিনষ্টি বন্ধ করে তাকে দমন করতে পারছেন না ? ৩ )  নাছোড়বান্দাঃ দিনে দুপুরে ,  যখন তখন ,  যেখানে সেখানে ঢলাঢলি করা নায়িকার পছন্দ নয় ,  কিন্তু শাকিব খান নাছোড়বান্দা -  কাহিনীটি কি এই রকম ? ৪ )  বিক্ষোভপূর্ণ ,  দাঙ্গাহাঙ্গামাপূর্ণ ,  অশান্ত ,  অবাধ্য ,  শাসন বা নিয়ন্ত্রনের অসাধ্যঃ শাকিব খানের বড়লোক বাবা ও মা ধমক ধামক দিয়ে ,  সম্পত্তি থেকে বঞ্চিত করার ভয় দেখিয়ে এবং শেষে চোখের জল ফেলেও কি ছেলের প্রেমরোগ ভালো করতে পারছেন না ?  অথবা শাকিব খান কি বীরবিক্রমে বাড়ির আসবাবপত্র ভাংচুর করছে এবং ডায়ালগ দিচ্ছে ,   ‘ ওকে ছাড়া আমি বাঁচবো না ’  -  এ রকম কিছু ? ৫ )  নির্ভয় ,  নির্ভীকঃ নায়িকার বাবা উপায়ান্তর না দেখে শেষে একজন বেদেকে কিছু টাকা দিয়ে শাকিব খানের ঘরে বিষধর সাপ ঢুকিয়ে দিয়েছেন ।  সাপ খাট বেয়ে উঠে ঘুমন্ত শাকিব খানের বুকের ওপর কুণ্ডলী পাকিয়ে বসে ফণা তুলে হিস হিস করছে ।  এ সময় শাকিব খানের ঘুম ভেঙ্গে যায় এবং সাপ দেখে সে নির্ভীক কণ্ঠে বলে ওঠে ,   ‘ যাও সর্প বলো তারে ,  সে যেন ভোলে না মোরে ’  ।  সাপ ফণা নামিয়ে ধীরে ধীরে খাট থেকে নেমে ঘর থেকে বেরিয়ে যায় ।  কাহিনীটি কি এই জাতীয় কিছু ? ৬ )  সাহসী ,  দুঃসাহসীঃ সিনেমার শেষ দৃশ্যে ভিলেন নায়িকাকে কিডন্যাপ করে কয়েকজন গুন্ডা পাণ্ডাসহ লন্ডনে পালিয়ে যাচ্ছে ।  রানওয়ের ওপর বাংলাদেশ বিমানের মুড়ির টিন বোয়িং ছুটতে শুরু করেছে ।  এই সময় শাকিব খান অত্যন্ত ক্ষিপ্রতার সাথে লং জাম্প দিয়ে বিমানের একটা পাখা ধরে ফেলে বিপজ্জনকভাবে ঝুলতে থাকে ।  এভাবে ঝুলতে ঝুলতে সে লন্ডন পর্যন্ত পৌঁছে যায় ।  হিথরো বিমান বন্দরে বিমান থামার পর সে এই ছবির ভিলেন ও তার সাঙ্গোপাঙ্গোদের কিক বক্সিং মেরে কুপোকাত করে ফেলে ।  নায়িকা ছুটে এসে শাকিব খানের বুকে আশ্রয় নেয় ।  শেষে এমন দৃশ্য আছে বলেই কি সিনেমার নাম  ‘ দুর্ধর্ষ প্রেমিক ’  ? সিনেমাটা দেখা হয়নি বলে ছবির নায়ক  ‘ না প্রেমিক ,  না বিপ্লবী ’   ( নির্মলেন্দু গুন ,  ক্ষমা করবেন )  বুঝতে পারছি না ।  আমার সমস্যাটা এখানেই ।  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  [ এই লেখাটি মাসিক উত্তর বার্তা পত্রিকার মার্চ /  ২০১৩ সংখ্যায় প্রকাশিত ।  ব্লগার বন্ধুরা যারা পড়েননি ,  তাদের জন্য ব্লগে প্রকাশ করলাম ।  ]  রি - পোস্ট । 
                            
                    




গল্পঃ রং নাম্বার



                        বিশ্ববিদ্যালয়ে রাষ্ট্রবিজ্ঞান পড়ার ইচ্ছা ছিল খোকনের ।  এইচ এস সি পরীক্ষায় জিপিএ ফাইভ পেয়ে পাশ করার পর সে বিশ্ববিদ্যালয়ে ভর্তি পরীক্ষা দিয়ে ভাইভার জন্য ডাক পেল ।  ভাইভা বোর্ডে তাকে প্রশ্ন করা হলোঃ  ‘ তুমি কি মওলানা ভাসানী হকি স্টেডিয়ামের নাম শুনেছ ?  ’   ‘ জি স্যার ,  শুনেছি ।  ’   ‘ তাহলে বলো তো মওলানা ভাসানী কে ছিলেন ?  ’  খোকন চটপট জবাব দিল ,   ‘ তিনি বাংলাদেশের একজন বিখ্যাত হকি খেলোয়াড় ছিলেন ।  তাই তার মৃত্যুর পর তার নামে স্টেডিয়ামটির নামকরণ করা হয়েছে ।  ’  ভাইভা বোর্ডের শিক্ষকদের মধ্যে ডীনও ছিলেন ।  তিনি আবার ছাত্রজীবনে মওলানা ভাসানীর খুব ভক্ত ছিলেন ।  ন্যাপ বা ছাত্র ইউনিয়ন না করলেও ১৯৭৬ সালে ফারাক্কা লং মার্চের সময় তিনি তাতে অংশগ্রহণ করে মওলানা ভাসানীর সাহচর্যে আসার বিরল সৌভাগ্য অর্জন করেছিলেন ।  জীবনের এই স্মরণীয় ঘটনার কথা মনে হলে আজও তিনি পুলক অনুভব করেন ।  কিন্তু ভর্তিচ্ছুক ছাত্রের উত্তর শুনে তাঁর ভিরমি খাওয়ার দশা হলো ।  অন্যান্য শিক্ষকদের সাথে বোবা দৃষ্টি বিনিময় করে তিনি গম্ভীর মুখে খোকনকে জিজ্ঞেস করলেন ,   ‘ তুমি কি ভাসানী নভো থিয়েটারের নাম শুনেছ ?  ’   ‘ জি স্যার ,  শুনেছি ।  ’   ‘ ওখানে কি করা হয় ?  ’   খোকন মাথা চুলকে বললো ,   ‘ ওই যে নাটক টাটক হয় না !  মঞ্চ নাটক !  থিয়েটারে মঞ্চ নাটকই তো হয় স্যার ।  ’   ‘ তুমি বললে ,  মওলানা ভাসানী বিখ্যাত হকি খেলোয়াড় ছিলেন ।  তাহলে মঞ্চ নাটকের থিয়েটারের সাথে তাঁর নাম এলো কিভাবে ?  ’  খোকন একগাল হেসে বললো ,   ‘ তিনি যে একজন নাম করা মঞ্চ অভিনেতাও ছিলেন ,  স্যার ।  তার পার্ট করা অনেক হিট নাটক আছে ।  ’  ভাইভা বোর্ডের শিক্ষকরা সবাই চুপ ।  তাঁরা সবাই একযোগে অবাক হয়ে খোকনের দিকে স্থির দৃষ্টিতে তাকিয়ে আছেন দেখে খোকনের অস্বস্তি বোধ হলো ।  সে মাথা নিচু করে পরবর্তী প্রশ্নের জন্য অপেক্ষা করতে লাগলো ।  পরবর্তী প্রশ্ন হলো এরকমঃ  ‘ তোমার এস এস সি ও এইচ এস সির রেজাল্ট কি ?  ’    ‘ জিপিএ ফাইভ ,  স্যার ।  এ প্লাস ।  ’   ‘ তুমি কি গাঁজা খাও ?  ’   ‘ কি বললেন ,  স্যার ?  ’   ‘ তুমি কি গাঁজা খাও ?  অথবা ফেন্সিডিল ?  ’   ‘ ছিঃ ছিঃ স্যার ,  এসব খাবো কেন ?  আমাদের বংশে এসব কেউ খায় না ।  ’   ‘ তাহলে হেরোইন বা ইয়াবা ?  ’   ‘ ছিঃ ছিঃ ।  ’  এই খোকন হলো সিটি মেয়র আলাউদ্দিন মিয়ার ভাগ্নে ।  তিনি আবার ক্ষমতাসীন সরকারি দলের ডাকসাইটে নেতা ।  একই সাথে একজন অনলবর্ষী বক্তাও বটে ।  ফলে বিশ্ববিদ্যালয়ে ভর্তি হওয়া খোকনের জন্য সমস্যা হলো না ।  ভর্তি হবার ছয় মাসের মধ্যে খোকন দুটো গুরুত্বপূর্ণ কাজ সেরে ফেললো ।  ক্ষমতায় মামা ধামা থাকলে যা হয় আর কি !  সরকারি দলের ছাত্র সংগঠনে নাম লিখিয়ে খোকন একটি মাঝারী গোছের পদ বাগিয়ে নিয়ে ছাত্রনেতা বনে গেল ।  আর তার ক্লাসের সব চেয়ে সুন্দরী ছাত্রী ইশিতাকে সে ভালোবেসে ফেললো ।  ইশিতা হলে সিট পাচ্ছেনা শুনে সে ভীষণ বিচলিত হয়ে তার ক্যাডার বাহিনী নিয়ে একদিন প্রভোস্টের ওপর ঝাঁপিয়ে পড়লো ।  ছাত্রী হলের প্রভোস্ট মনোয়ারা বেগমের প্রায় শ্লীলতাহানির দশা ।  সিট বরাদ্দ দেওয়া তার কাজ নয় - এ কথা বার বার বলেও তিনি রেহাই পেলেন না ।  শাড়ি ব্লাউজ ছিঁড়ে ,  কপাল কেটে ,  চশমা ভেঙ্গে তাঁর শিক্ষকের চেহারা ভিক্ষুকের মতো হয়ে গেল ।  এই ঘটনায় মামলা মোকদ্দমা হলো ।  লাঠি ,  বন্দুক আর প্লাস্টিকের ঢাল নিয়ে পুলিশ দৌর্দন্ড প্রতাপে ক্যাম্পাসে টহল দিতে লাগলো ।  তিন দিনের মধ্যে তারা খোকনের প্রতিদ্বন্দ্বী ছাত্র সংগঠনের কিছু নেতা কর্মীকে গ্রেপ্তার করে নানারকম মামলা দিয়ে তাদের কোর্টে চালান করে দিল ।  বিজ্ঞ হাকিম তাদের জামিন না দিয়ে জেল হাজতে পাঠিয়ে দিলেন ।  বিশ্ববিদ্যালয়ের ভিসি মিডিয়ার লোকদের ডেকে জানালেন ,  অপরাধী যে দলেরই হোক না কেন তাকে ক্ষমা করা হবে না ।  এক ডজন মাইক্রোফোনের সামনে থুঁতনি পর্যন্ত ঢেকে যাওয়া ছবিসহ তাঁর এই বলিষ্ঠ প্রতিশ্রুতির খবর টিভি চ্যানেলগুলো বার বার প্রচার করতে লাগলো ।  অচিরেই ভিসির এই প্রতিশ্রুতির বাস্তবায়ন দেখা গেল ।  মনোয়ারা বেগমকে প্রভোস্টের দায়িত্ব থেকে অব্যাহতি দেওয়া হলো ।  কর্তৃপক্ষ তিন সদস্যের তদন্ত কমিটি করে দিয়ে নিজেরাও দায়িত্ব থেকে অব্যাহতি নিলেন ।  ভিসি ,  প্রো - ভিসি হাঁফ ছেড়ে বাঁচলেন ।  খোকন তার ক্যাডার বাহিনী নিয়ে ক্যাম্পাসে মিছিল করে বীরবিক্রমে শ্লোগান দিতে লাগলো ,  আব্দুল হাইয়ের চামড়া ,  তুলে নেব আমরা  ( আব্দুল হাই প্রতিদ্বন্দ্বী ছাত্র সংগঠনের নেতা এবং এই ঘটনায় পলাতক )  ।  শিক্ষক সমিতির সরকার সমর্থক সদস্যরাও মিছিল করে শ্লোগান দিলেন ,  প্রতিরোধের বন্যায় ,  ভেসে যাবে অন্যায় ।  দুটি মিছিলের সামনে পেছনে এসকর্ট করে পুলিশ বাহিনী নিরাপত্তা দিল ।  অন্যদিকে কিছু নিরীহ ছাত্র ছাত্রী প্রভোস্ট মনোয়ারা বেগমকে লাঞ্ছিত করার প্রতিবাদে মিছিল করে মিনমিনে গলায় শ্লোগান দেবার চেষ্টা করলে পুলিশ মৃদু লাঠিচার্জ করে তাদের ছত্রভঙ্গ করে দিল ।   প্রতিদ্বন্দ্বী ছাত্র সংগঠনের সমর্থক এক ছাত্রীর সিট বরাদ্দ বাতিল করে কর্তৃপক্ষ সেটি ইশিতার নামে বরাদ্দ দিল ।  ছাত্রীটিকে হল থেকে বের করে দেবার সময় মেয়েদের মধ্যে চুল ছেঁড়াছেঁড়ি ও ধাওয়া পাল্টা ধাওয়ার ঘটনা ঘটলো ।  ছাত্রীটি কাঁদতে কাঁদতে রিক্সা বোঝাই করে বিছানা বালিশ ও বইপত্র নিয়ে চলে না যাওয়া পর্যন্ত খোকন তার ক্যাডার বাহিনী নিয়ে ছাত্রী হলের সামনে টহল দিতে থাকলো ।  ছাত্রীটির ছেড়ে যাওয়া সিটে নিজের বিছানা বালিশ পেতে হেলান দিয়ে ইশিতা মোবাইল ফোনে খোকনকে দখল পর্ব সম্পন্ন হওয়ার খবর দেয়ার পর তারা বিজয় উল্লাস করতে করতে স্থান ত্যাগ করলো ।  চাঁদাবাজিতে ব্যস্ত থাকায় খোকনের ফার্স্ট ইয়ারের পরীক্ষা ভালো হল না ।  এদিকে দেশে সংসদ নির্বাচন হয়ে ফলাফল ঘোষণার পর গনেশ উল্টে গেল ।  আব্দুল হাই কোমরে রিভলবার গুঁজে হিন্দি সিনেমার ভিলেনের মতো বীরবিক্রমে দলবল নিয়ে ক্যাম্পাসে ঢুকে পড়লো এবং পুলিশ পাহাড়ায় হল দখলের উৎসবে মেতে উঠলো ।  রামদা ’  ,  চাপাতি ও হকি স্টিক নিয়ে দু ’ দলের মধ্যে সংঘর্ষ শুরু হয়ে গেল ।  দুটো লাশ পড়ে গেল ।  দিনভর এ্যাম্বুলেন্সের আওয়াজে ক্যাম্পাস কেঁপে কেঁপে উঠতে লাগলো ।  রাতভর গুলি বিনিময়ের পর খোকন ও তার বাহিনী ক্যাম্পাস ছাড়া হলো ।  পরদিন থেকে বিশ্ববিদ্যালয়ের ত্রিসীমানায় তাদের আর দেখা গেল না ।  বিশ্ববিদ্যালয় সাময়িকভাবে বন্ধ হয়ে গেল ।  হলগুলো সহ পুরো ক্যাম্পাস থেকে একদল মৃত ও জীবিত নেতা নেত্রীর ছবিওয়ালা পোস্টার তুলে ফেলে আর একদল মৃত ও জীবিত নেতা নেত্রীর ছবিওয়ালা পোস্টার টানিয়ে দেওয়া হল ।  ইশিতাকে টেনে হিঁচড়ে হল থেকে বের করে দেওয়া হল ।  তার মতো অনেক ছাত্র ছাত্রী হল থেকে বহিস্কার হলো ।  তাদের কাউকে কাউকে হলের দোতলা তিনতলা থেকে নিচে ফেলে দেওয়া হলো । তবে ইশিতা বুদ্ধিমতি মেয়ে ।  বিশ্ববিদ্যালয় খোলার পর সে পার্লারে গিয়ে সাজগোজ করে আব্দুল হাইয়ের সাথে দেখা করলো ।  বললো ,   ‘ ভাইয়া ,  আমি তো কোন দল করিনা ।  আমার ব্যাপারটা কি একটু দেখবেন ,  প্লিজ !  ’  আব্দুল হাই ফাইনাল ইয়ারের ছাত্র ।  সবে সেকেন্ড ইয়ারে ওঠা একটি সুন্দরী মেয়ের এমন আকুল আবেদন তার মতো একজন সিনিয়র ছাত্রের হৃদয়ে আঘাত না করেই পারে না ।  সে ভর্তি বানিজ্য ও টেন্ডারবাজির পাশাপাশি অবশ্য কর্তব্য বিবেচনায় ইশিতাকে আবার সসম্মানে হলে তুলে দিল ।  এতে ইশিতা কৃতজ্ঞতাস্বরূপ ক্লাসে যাওয়া আসার পথে আব্দুল হাইকে হাই ,  হ্যালো ইত্যাদি লাভ সিগন্যালসহ মুক্তোঝরা হাসি উপহার দিয়ে ঋণ শোধ করার চেষ্টা করতে লাগলো ।  এদিকে মনোয়ারা বেগম আবার প্রভোস্ট পদে ফিরে এলেন ।  তিনি নতুন ভিসি ,  প্রো - ভিসি ও শিক্ষক সমিতির একাংশের সহযোগিতায় ছয় মাস আগের সেই লাঞ্ছনার ঘটনায় খোকনসহ এক ডজন ছাত্রের বিরুদ্ধে মামলা করলেন ।  ওপর থেকে কড়া নির্দেশ পেয়ে পুলিশ চিরুনি অভিযান চালালো ।  শেষ পর্যন্ত এক হোটেল থেকে সুরা ও সাকিসহ ধরা পড়লো খোকন ।  একরাত থানা হাজতে মশার কামড় খেয়ে সকালবেলা সে কোর্টে চালান হলো ।  জামিন না হওয়ায় তাকে পাঠিয়ে দেওয়া হলো জেল হাজতে ।  সেখানে গিয়ে মামা আলাউদ্দিন মিয়ার সাথে তার দেখা হলো ।  দুর্নীতির মামলায় গ্রেপ্তার হয়ে আলাউদ্দিন মিয়া জেলে এসেছেন এবং সিটি মেয়র হয়েও জেলে ডিভিশন না পাওয়ায় ভীষণ হম্বি তম্বি করছেন ।  ভাগ্নেকে দেখে তিনি হুংকার দিয়ে বললেন ,   ‘ তোর কি কেস ?  ’   ‘ সেটা তো জানিনা মামা ।  ’   ‘ জানিস না মানে ?  তুই কি এখনো ফিডার খাস ?  ’   ‘ না মামা ,  আপনি বুঝতে পারছেন না ।  আমি হোটেলে লুকিয়ে ছিলাম ।  এই ব্যাটা পুলিশের বাচ্চারা কোত্থেকে এক বোতল মদ আর বাজে মেয়েমানুষ এনে আমাকে ফাঁসিয়ে দিল ।  ’   ‘ তোর বাপকে ফোন করে উকিল দিতে বল ।  এখানে বেশিদিন থাকলে চুলকানি পাঁচড়া হয়ে মরবি ।  সিটি মেয়র হয়েও আমি ডিভিশন পাচ্ছিনা ।  চোর ডাকাতদের সাথে থেকে থেকে আমার খুজলি হয়ে গেছে ।  সারারাত চুলকায় ।  খুজলি না দাদ কে জানে ?  আর মশার অত্যাচারে ডেঙ্গু হলো বলে !  ’  কথা বলতে বলতে আলাউদ্দিন মিয়া কাপড়ের ওপর দিয়ে লজ্জাস্থান চুলকে ঘা করে ফেললেন ।  কারারক্ষীদের অনেকেই মোবাইল ফোনের ব্যবসা করে ।  আত্মীয় স্বজনের সাথে বন্দীদের গোপনে কথা বলিয়ে দেয় ।  প্রতি মিনিট কুড়ি টাকা ।  বন্দীর কাছে টাকা না থাকলে তার আত্মীয় স্বজনের কাছ থেকে রাহা খরচসহ টাকা আদায়ের ব্যবস্থা আছে ।  এমন একজন কারারক্ষীর মোবাইল ফোন নিয়ে কথা বললো খোকন ।  তবে তার বাবার সাথে নয় ,  ইশিতার সাথে ।  ইশিতা কল রিসিভ করলে খোকন উদগ্রীব হয়ে বললো ,   ‘ ইশিতা ,  আমি ।  আমি খোকন বলছি ।  ’   ‘ কোন খোকন ?  ’   ‘ আরে আমি খোকন ,  খোকন ।  ’   ‘ রং নাম্বার !  ’  ওপাশ থেকে লাইন কেটে গেল ।  ধুর !  অচেনা নাম্বার থেকে রিং করায় ইশিতা বোধহয় চিনতেই পারলো না ।  শুধু শুধু কুড়ি টাকা গচ্চা গেল খোকনের ।  আচ্ছা ,  পরে আবার ট্রাই করা যাবে ।  অসুবিধা নাই ।    *  *  *  *  *  *  *  *  *  *  *  *  *  *  *  *  *  *  *  * 
                    





সরি ! 



                        ভাগ্নি রত্নাকে ফোন করলো মামা বদরুল ।  বললো ,   ‘ তোর মা বাবা আবার কথা বলা বন্ধ করে দিয়েছে ।  ’   ‘ মামা ,  তুমি যে কি না !  এটা ফোন করে বলার মতো কোন কথা হলো ?  ’  আসলেই এটা ফোন করে বলার মতো কোন ঘটনা নয় ।  পঁয়ত্রিশ বছরের দাম্পত্য জীবনে মিস্টার খলিল রেগে গেলে স্ত্রীর সাথে কথা বলা বন্ধ করে দেন এবং বাসার কাঁচের বাসনপত্র ভাংচুর করেন ।  স্ত্রীর সাথে এক বিছানায় না শুয়ে ড্রইংরুমের সোফায় শুয়ে রাত কাটান তিনি ।  কথাবার্তা বন্ধের এই মেয়াদ কয়েক ঘণ্টা থেকে শুরু করে কয়েকদিন পর্যন্ত বলবৎ থাকে ।  তারপর কিভাবে কিভাবে যেন তাদের মধ্যে আবার কথাবার্তা শুরু হয় ।  তাদের একমাত্র সন্তান রত্না ছোটবেলা থেকেই এমন ঘটনা দেখে আসছে ।  বিশেষ করে চাকরি থেকে খলিল সাহেবের অবসর গ্রহণ ও রত্নার বিয়ে হয়ে যাবার পর থেকে এমন ঘটনা বেড়ে গেছে ।  তাই বাবা মা পরস্পরের সাথে কথা বলছেন না ,  এটা রত্নার কাছে কোন খবরই নয় ।  বাবার কোন কিছুর প্রয়োজন হলে কাজের বুয়া ফাতেমার মাকে ডেকে বলেন ,   ‘ এই ,  রত্নার মাকে বল আলমারি থেকে আমার সবুজ রঙের পাঞ্জাবিটা খুঁজে দিতে ।  ’  অথবা মা হয়তো ফাতেমার মাকে ডেকে বলেন ,   ‘ রত্নার বাবাকে বাজার থেকে সজনের ডাঁটা আনতে বলিস ।  ’  প্রতি মাসে এভাবে তিন চার দফা মিডলওম্যান হিসেবে বুয়া ফাতেমার মা নিষ্ঠার সাথে খলিল সাহেব ও তার স্ত্রীর মধ্যে বাক্য বিনিময়ের এই গুরু দায়িত্ব পালন করে আসছে ।  তাই মামার ফোন পেয়ে রত্না মহা বিরক্ত ।  রত্না তখন তার চার বছরের ছেলে সুমনকে বাথরুমে নিয়ে সাবান দিয়ে গোসল করাতে ব্যস্ত ছিল ।  খুবই চঞ্চল প্রকৃতির ছেলেকে গোসল করাতে গিয়ে সে এমনিতেই পেরেশান ।  ঠিক এই সময় মামার ফোন ।  বিরক্ত মুখে মোবাইলের সংযোগ কেটে দিয়ে সে বাথরুমে ঢুকে দেখলো ,  শাওয়ারের কল ফুল ফোর্সে ছেড়ে দিয়ে সুমন ন্যাংটো হয়ে আনন্দে লাফালাফি করছে ।  ছেলেটা এখনই পা পিছলে পড়বে আর চিৎকার করে বাড়ি মাথায় তুলবে ।  রত্না গিয়ে তাকে ধরার আগেই সেটা ঘটে গেল ।  ছেলের পিঠে ধুম ধাম দুটো ঘা বসিয়ে দিয়ে রত্না তার আর্ত চিৎকার ফুল ভলিউমে তুলে দিল ।  এরপর টাওয়েল দিয়ে জড়িয়ে ওকে নিয়ে বাথরুম থেকে বেরতেই আবার ফোন এল ।  আবার মামার কল ।  বিরক্তি আর কাকে বলে ?   ‘ কি হলো ?  বার বার ফোন করছ কেন ?  ’   ‘ রত্না ,  এবার কিন্তু ব্যাপারটা সিরিয়াস হয়ে গেছে রে ।  তোর বাবা রেগে বেডরুমের জানালার কাঁচ ঘুষি মেরে ভেঙ্গে ফেলেছে ।  তার হাত কেটে রক্ত ঝরছে ।  এ বাড়িতে থাকলে তুই বুঝতে পারতি ।  ’   ‘ আমার বোঝার দরকার নেই ।  বাবাকে স্যাভলন দিয়ে ধুয়ে হাত ব্যান্ডেজ করে নিতে বল ।  ’   ‘ সে তো করা হয়েছে ।  তা ’  তোর ছেলে কাঁদছে কেন ?  ’   ‘ ওর নানা নানির বুড়ো বয়সে ভীমরতি হয়েছে তাই ।  ’   ‘ এই শোন ,  শোন ।  ’  মামার কথা শুনবে ,  নাকি ছেলের কান্না থামাবে ?  রত্না ফোনের সংযোগ কেটে দিয়ে সুমনের কান্না থামানোর জন্য ওর পিঠে আরও দুটো ঘা বসিয়ে দিল ।  সুমন কিন্তু এবার সত্যি সত্যিই থেমে গেল ।  সে ছোট হলেও মায়ের রাগ ঠিকই বুঝতে পারে ।  তখন কান্না থামিয়ে সে শুধু ফোঁস ফোঁস করে ।  কাঁদলে মায়ের হাতে আবার মার খেতে হবে ,  এটা সে বেশ বোঝে ।  ছেলের গা মাথা মুছে ভাত খাইয়ে বিছানায় শুইয়ে ঘুম পাড়াচ্ছিল রত্না ।  সুমনের বাবা ফিরোজ লাঞ্চ করতে বাসায় এল ।  ঘরে ঢুকে শার্ট খুলে হ্যাঙ্গারে রাখার পর ফিরোজ দেখলো ,  রত্নার মোবাইলে কল এসেছে ।  টেবিলের ওপর থেকে ফোনটা তুলে রত্নার হাতে দিয়ে সে বললো ,   ‘ কথা বলো ।  তোমার মামার ফোন ।  ’  রত্না ফোন রিসিভ করে কানে ধরতেই শুনল মামার উদ্বিগ্ন কণ্ঠস্বর ।   ‘ রত্না ,  ফোনটা রাখিস না মা ।  আমার কথা শোন ।  ফাতেমার মা দুই সপ্তাহ ছুটি নিয়ে গ্রামের বাড়িতে গেছে ।  এদিকে তোর মা বাবা কথা বন্ধ করে বসে আছে ।  ফাতেমার মায়ের ডিউটি এখন আমাকে করতে হচ্ছে ।  বুয়া না থাকায় তোর মায়ের মেজাজ ভীষণ গরম ।  আমাকে যা ’  তা ’  বলছে ।  দুলাভাইও আমার সাথে ভালো ব্যবহার করছে না ।  তুই তো জানিস ,  তোর বাবা কখনো আমার পুরো নাম ধরে ডাকে না ।  নামের প্রথম অংশ বদ বলে ডাকে ।  সেসব না হয় সহ্য করা গেল ।  কিন্তু আমি তো ঢাকায় এসেছি দুই দিনের জন্য ।  বায়িং হাউসে আমার একটা ইন্টারভিউ আছে ।  সেটা হয়ে গেলে আমি আবার গ্রামের বাড়ি চলে যাবো ।  তখন কি হবে ,  বল ?  ’  রত্না রাগে থর থর করে কাঁপছিল ।  সে শুধু  ‘ রাবিশ ’  বলে মোবাইল সেটটা ড্রেসিং টেবিল লক্ষ্য করে ছুঁড়ে মারলো ।  আয়নার কাঁচ ভাঙ্গার সঙ্গে সঙ্গে মোবাইলটা কয়েক টুকরা হয়ে ছড়িয়ে গেল মেঝেতে ।  ফিরোজ হতভম্ব হয়ে বললো ,   ‘ এটা কি করলে ?  ’   ‘ যা করা উচিত ,  তাই করলাম ।  ’  ফিরোজ আমতা আমতা করে বললো ,   ‘ এটা নিয়ে কিন্তু তোমার তিনটা ফোন ভাঙ্গা হলো ’  ঘরের ভেতর এত সব কাণ্ডেও সুমনের ঘুম ভাঙ্গেনি ।  মায়ের হাতে মার খেলে সেদিন তার ভালো ঘুম হয় ।  ফিরোজের সাথে ডাইনিং টেবিলে খেতে বসে রত্না বললো ,   ‘ আমার মামা একজন অতি বিরক্তিকর মানুষ ।  আমি তার সঙ্গে কথা বলতে চাই না ।  তুমি তোমার ফোন থেকে মামাকে কল দিয়ে বলো ,  তার বায়িং হাউসের ইন্টারভিউ হয়ে গেলে যেন এক মুহূর্ত দেরি না করে সে গ্রামের বাড়ি চলে যায় ।  ’  খাওয়া শেষে মামাশ্বশুরকে ফোন করলো ফিরোজ ।  রত্নার বক্তব্য তাকে জানিয়ে দিল সে ।  বদরুল বললো ,   ‘ ফোনটা ওকে দাও তো ।  একটু কথা বলি ।  ’   ‘ আপনার সঙ্গে তো সে কথা বলতে চাচ্ছে না ,  মামা ।  ’   ‘ কি মুশকিল !  কথা না বললে কি করে হবে ?  ফাতেমার মা দুই সপ্তাহ ছুটি নিয়ে বাড়ি চলে গেছে ।  তোমার শ্বশুর শাশুড়ি কথাবার্তা বন্ধ করে বসে আছে ।  আমি তো মহা বিপদে পড়লাম দেখছি ।  ’  ফিরোজ মোবাইলের নিচের অংশটা হাত দিয়ে চেপে ধরে রত্নাকে বললো ,   ‘ ফাতেমার মা দুই সপ্তাহ ছুটি নিয়ে বাড়ি গেছে ।  তোমার বাবা মা কথা বলা বন্ধ করে বসে আছে ।  ’   ‘ তাতে কি হয়েছে ?  আমার বাবা মাকে আমি চিনি না ?  মামার কাছ থেকে চিনতে হবে ?  মামা চলে গেলে তারা ঠিকই কথা বলা শুরু করবে ।  মামাকে অহেতুক হই চই করতে নিষেধ করো ।  ’  ফিরোজ বললো ,   ‘ মামা ,  আপনি চলে গেলে ওনারা ঠিকই কথা বলা শুরু করবেন ।  আপনি অহেতুক হই চই করবেন না ।  ’   ‘ তোমরা বুঝতে পারছ না মামা ।  এবারের পরিস্থিতি আগের মতো নয় ।  দুলাভাই বলেছেন ,  আজরাইল এসে ডাক দিলেও তিনি বুবুর কাছে এক গ্লাস পানি চেয়ে খাবেন না ।  খুব কঠিন অবস্থা ।  ’  ফিরোজ আবার ফোনের নিচের অংশ চেপে ধরে রত্নাকে ফিস ফিস করে বললো ,   ‘ আজরাইল এসে ডাক দিলেও বাবা নাকি মায়ের কাছে এক গ্লাস পানি চেয়ে খাবেন না ।  খুব কঠিন অবস্থা ।  ’  রত্না বিরক্ত হয়ে বললো ,   ‘ দেখ ,  বাবার এসব হুমকি ধামকি জীবনে অনেক শুনেছি ।  তুমি মামাকে বলো ফালতু ব্যাপারে মাথা না ঘামিয়ে কাজ শেষে তিনি যেন বাড়ি চলে যান ।  ’  ফিরোজ তার মামা শ্বশুরকে বললো ,   ‘ মামা ,  আপনার কাজ শেষ হয়ে গেলে বাড়ি চলে যান ।  আমার শ্বশুরের এমন হুমকি ধামকি জীবনে আমরা অনেক শুনেছি ।  এটা কোন ব্যাপার না ।  ’  উপায়ান্তর না দেখে বদরুল শেষে তাই করলো ।  ইন্টারভিউ শেষ করে অশ্রুসজল চোখে বোন দুলাভাইয়ের কাছে বিদায় নিয়ে সে গ্রামের বাড়ি কুষ্টিয়ায় চলে গেল ।  তবে যাবার আগে সে গোপনে তার দুলাভাইয়ের কানে কানে কিছু কথা বলে গেল ।  শুনে খলিল সাহেব বললেন ,   ‘ শালা বদের মাথায় বুদ্ধি কত !  এত বুদ্ধি নিয়ে তুই ডিগ্রী পরীক্ষায় ফেল করিস কিভাবে ?  ’   ঘটনার এক সপ্তাহ পর খলিল সাহেব জামাইকে ফোন করে বললেন ,   ‘ কি ব্যাপার ,  রত্নার ফোন সব সময় বন্ধ থাকে কেন ?  বার বার ট্রাই করেও কল যাচ্ছে না ।  এদিকে সুমনের নানি সুমন সুমন করে অস্থির হয়ে গেছে ।  কাল তো তোমার অফিস ছুটি ।  একবার তোমরা আসো না বাবা ।  পরিবাগ থেকে মগবাজার আর কত দূর ?  ছুটির দিন রাস্তায় জ্যাম থাকবে না ।  ’  ফিরোজ বললো ,   ‘ আচ্ছা ,  রত্নাকে বলে দেখি ।  ’  রত্নার যাওয়ার ইচ্ছা নেই ।  তবু ফিরোজের প্রস্তাবে সে রাজি হলো ।  শুধু বললো ,   ‘ তুমি যে চিন্তা করে যেতে চাচ্ছ তা ’  ঠিক নয় ।  গিয়ে দেখবে সব ঠিক হয়ে গেছে ।  বুয়ার অভাবে মায়ের একটু কষ্ট হচ্ছে ,  এই যা ।  ’  রত্নার কথা অক্ষরে অক্ষরে ফলে গেল ।  মিস্টার ও মিসেস খলিল পরদিন সকালে ফ্ল্যাটের দোতলায় দক্ষিণমুখি বারান্দায় বসে চা খেতে খেতে গল্প করছিলেন ।  গেট দিয়ে রত্নাদের গাড়ি ঢুকতে দেখে দুজনেই উঠে দাঁড়ালেন ।  খলিল সাহেব তড়িঘড়ি করে নিচে নেমে নাতি সুমনকে ছোঁ মেরে ওর মায়ের কোল থেকে ছিনিয়ে নিয়ে ওপরে চলে এলেন ।  স্ত্রীকে বললেন ,   ‘ সুমন সুমন করছিলে ,  এই নাও সুমন সাহেব নিজেই এসে হাজির ।  ’  নানির কোলে চড়ে সুমন বললো ,   ‘ হিসু করবো ।  ’   ‘ চলো চলো সোনা ,  বাথরুমে চলো ।  ’  এই বলে সুমনকে বাথরুমে নেয়ার আগেই সুমন ওর            নানির শাড়ি ভিজিয়ে দিল ।  এরপর এক ঘণ্টার মধ্যেই সে সারা বাসা লণ্ডভণ্ড করে ফেললো ।  একটা ফুলদানি ,  একটা সিরামিকের মগ আর দুটো চায়ের কাপ ভেঙ্গে ফেললো ।  ডাইনিং টেবিলে রাখা প্লাস্টিকের জগ উল্টে ফেলে সেই জগের পানিতে টাইলসের মেঝের ওপর পা পিছলে পড়ে চিৎকার করে কাঁদতে লাগলো ।  মায়ের হাতে মার খাওয়ার ভয়ে ছুটে পালিয়ে গিয়ে সে ড্রইংরুমের কার্পেটের নিচে আশ্রয় নিল ।  খলিল সাহেব আনন্দে হাততালি দিয়ে তাকে কার্পেটের নিচ থেকে উদ্ধার করে ওর মায়ের ডান বাম দুই হাতের চড় থাপড় থেকে অত্যন্ত দক্ষতার সাথে ওকে রক্ষা করতে লাগলেন ।  নাতির ভাংচুরের ক্ষমতা দেখে নানা নানি দুজনেই খুশি ।  খলিল সাহেব জামাইয়ের জন্য বাজার থেকে বড় আকারের রুই মাছ আর এক নম্বর খাসির মাংসের সিল মারা ভেড়ার মাংস কিনে নিয়ে এলেন ।  দুপুরে ভরপেট খাওয়া দাওয়া হলো ।  এরপর বৈকালিক চা - নাস্তা পর্ব চলাকালে রত্না ওর মাকে জিজ্ঞেস করলো ,   ‘ এবার কথাবার্তা বলা বন্ধ ছিল কত দিন ?  ’   ‘ তোর বাবাকেই জিজ্ঞেস কর ।  ’  খলিল সাহেব জামাইয়ের সামনে একটু লজ্জা লজ্জা করছিলেন ।  মেয়ের ধমক খেয়ে মিন মিন করে বললেন ,   ‘ না ,  বেশিদিন না ।  কাল বিকেল থেকে তোর মা কথা বলছে ।  ’  মিসেস খলিল হতবাক হয়ে বললেন ,   ‘ আমি বলছি না তুমি বলছ ?  ’  রত্না বললো ,   ‘ মামা তো চলে গেছে চার পাঁচদিন আগে ।  ফাতেমার মাও নেই ।  তাহলে এই ক ’ দিন চললো কিভাবে ?  ’  মিস্টার ও মিসেস খলিল দুজনেই চুপ ।  রত্না হাতের আঙ্গুল গুলো অর্থপূর্ণভাবে নাড়াচাড়া করে দেখিয়ে বললো ,   ‘ ইশারা ইঙ্গিতে ?  ’  খলিল সাহেব বললেন ,   ‘ আরে না ।  ’  মেয়েকে বেডরুমে নিয়ে গেলেন তিনি ।  তারপর টেবিলের ওপর থেকে নিজের এবং স্ত্রীর মোবাইল সেট দুটো হাতে নিয়ে মেসেজ অপশন বের করে রত্নার হাতে দিয়ে খাটের এক কোনায় অপরাধীর মতো বসে রইলেন ।  রত্না তার মায়ের মোবাইল সেটের পর্দায় দেখলো ইংরেজি হরফে বাংলা লেখা ,  আমার কালো স্যান্ডেলটা কোথায় ?  বাবার সেটে লেখা আছে ,  জানি না ।  খুঁজে দেখো ।  খাটের নিচেই তো ছিল ।  মায়ের সেটে লেখা আছে ,  চা দাও ।  ড্রইংরুমে কয়েল দাও ।  খুব মশা ।  এরপর বাবার সেটে লেখা ,  সয়াবিন তেল শেষ ।  এক বোতল নিয়ে এসো ।  উত্তরে মায়ের সেটে লেখা ,  তেল কম খাও ।  হাই প্রেশার তো আর এমনি এমনি হয়না !  তেল কিনতে কিনতে ফতুর হয়ে গেলাম ।  এরপর মায়ের সেটে লেখা ,  আচার আছে ?  বাবার সেটে লেখা ,  আমের না জলপাইয়ের ?  মায়ের সেটে লেখা ,  আমের ।  রত্নার আর পড়ার ধৈর্য হলো না ।  সে বাবার দিকে তাকিয়ে বললো ,   ‘ এ বুদ্ধি কে দিল তোমাদের ?  ’  খলিল সাহেব লাজুক ভঙ্গিতে বললেন ,   ‘ কে আর দেবে ?  যাওয়ার আগে তোর ওই বদ মামা শিখিয়ে দিয়ে গেল ।  ’   ‘ আর তোমরা তাই শিখে মোবাইলে এসএমএস করা শুরু করে দিলে ?  ’  খলিল সাহেব অসহায়ের মতো হাত নেড়ে বললেন ,   ‘ আরে ওই বদের জন্যেই তো এই ক ’ দিন এসএমএস করে ফালতু কিছু টাকা খরচ হয়ে গেল ।  তোর নানা যে ওর নাম বদরুল রেখেছিল সে এমনি এমনি না ।  বদের গুষ্টি বদ ।  ’   ‘ আমার নানার গুষ্টি তুলে কথা বোলো না বাবা ।  ’  খলিল সাহেব ভ্যাবাচ্যাকা খেয়ে বললেন ,   ‘ সরি !  ’  ড্রইংরুমের টি টেবিলের ওপর রাখা খলিল সাহেবের চশমার একটা ডাটি ভেঙ্গে ফেলে সেটা দিয়ে একটা পলায়নপর পিঁপড়াকে মারার জন্য ছুটে বেড়াচ্ছিল সুমন ।  টিভি দেখার জন্য ড্রইংরুমে ঢুকে এই দৃশ্য দেখে রত্না তার বাবার ভাঙ্গা চশমাটা হাতে নিয়ে কপালে হাত দিয়ে সোফায় বসে রইল ।  এই ছেলের দাদা দাদি ,  বাবা ফুফু সবাই কত শান্তশিষ্ট ।  অথচ এই ছেলে এতো ডেঞ্জারাস !  খলিল সাহেব নাতির এই নতুন ভাংচুর দেখে মহাখুশি ।  তিনি আনন্দে গদ গদ হয়ে বললেন ,   ‘ সুমন সাহেব ঠিক আমার মতো হয়েছে ।  ছোট বেলায় আমিও এ রকম ছিলাম ।  স্ক্রু ড্রাইভার দিয়ে বাবার রেডিও খুলে ফেলে ভেতরের সব পার্টস এদিক ওদিক ছড়িয়ে ছিটিয়ে ফেলতাম ।  বাবার হাতে মার খাওয়ার ভয়ে কতবার যে বাড়ি থেকে পালিয়েছি ,  তার ঠিক নেই ।  ’  রত্না বললো ,   ‘ তোমার বাবাও নিশ্চয় তার ছোটবেলায় এমনই ছিলেন ?  ’   ‘ তা ’  তো বটেই ।  তোর দাদার ছেলেবেলার একটা ঘটনা শোন ।  ’   ‘ আমার শোনার দরকার নেই ।  আমি বেশ বুঝতে পারছি ,  আমার ছেলে তার নানার গুষ্টির বদ স্বভাবগুলো সবই পেয়েছে ।  ’    খলিল সাহেব মনঃক্ষুণ্ণ হলেন ।  বললেন ,   ‘ ওর নানার গুষ্টি তুলে কথা বলা কি ঠিক হচ্ছে ,  মা ?  ’  রত্না মাথা নিচু করে কিছুক্ষণ বিড় বিড় করলো ।  তারপর বাবাকে উদ্দেশ্য করে বললো ,   ‘ সরি !  ’  এই গল্পটি মাসিক মৌচাকে ঢিল পত্রিকার ঈদুল আযহা সংখ্যায়  ( অক্টোবর / ২০১২ )  প্রকাশিত ।  ব্লগার বন্ধুরা যারা এটি পড়েননি ,  তাদের জন্য ব্লগে প্রকাশ করলাম ।     






ব্লগে রেজিস্ট্রেশন



                         প্রিয় মডারেটর ,  সালাম নিবেন ।  আপনার কাছে বার্তা প্রেরনের কোন অপশন খুঁজে না পেয়ে সরাসরি আমার ব্লগেই লিখলাম ।  গত ২৪ - ১২ - ২০১৩ তারিখে সামহয়ার ইন ব্লগে রেজিস্ট্রেশনের জন্য আবেদন করি ।  আপনাদের নিয়ম অনুযায়ী আমাকে ৭ দিন পর্যবেক্ষণে রাখার কথা ।  সেখানে আজ ১৬ দিন পার হয়ে গেছে ।  কিন্তু মডারেশন স্ট্যাটাসে আমাকে এখনো ওয়াচ পজিশনেই রাখা হয়েছে ।  অনুগ্রহ করে আমাকে রেজিস্ট্রেশন দেওয়া যাবে কী ?  না দেওয়া গেলে এই পোস্টটির মন্তব্য কলামে জানিয়ে দিলে বাধিত হব ।  ধন্যবাদ ।   আবুহেনা মোঃ আশরাফুল ইসলাম ।  
                    





মাতুলনামা



                        আতাউর মামা ।  পিতা পুত্র সবারই মামা ।  তাকে ডাকার প্রয়োজন হলে ছোট বড় সবাই  ‘ মামা ’  বলে ডাকে ।  এই ডাকের উৎপত্তি কীভাবে হল ,  কেউ জানে না ।  যারা তাকে এই নামে ডাকে ,  তারা কেউ তার ভাগ্নে নয় ।  আতাউর মামার কোন বোন নেই ।  তার ভাগ্নে আসবে কোত্থেকে ?  আগের জেনারেশন  ‘ মামা ’  বলে ডেকে গেছে ,  বর্তমান জেনারেশনও  ‘ মামা ’  বলে ডাকছে ।  তাহলে বুঝতেই পারছেন ,  আতাউর মামার বয়স অনেক ।  আশির কাছাকাছি তো বটেই ।  কিন্তু মামার দেহে কোন রোগ ব্যাধি নেই ।  এখনো তিনি উদ্দেশ্যহীনভাবে শহরের ভেতর বাইরে মাইলের পর মাইল হাঁটেন ।  আর তাকে চেনে না ,  এমন লোক এই শহরে প্রায় নেই বললেই চলে ।  পাতলা একহারা শরীর ।  মুখে সাদা দাড়ি ।  মাথার সামনের দিকে টাক ,  পেছন দিকে অবিন্যস্ত পাকা চুল ।  এই বয়সেও তার হাঁটার গতি অবিশ্বাস্য রকমের দ্রুত ।  আতাউর মামা এক সময় ব্যবসা করতেন ।  ঠিকাদারি আর ইট ভাটার ব্যবসা ।  এই ব্যবসা করে তিনি অঢেল টাকা পয়সা রোজগার করেছেন ।  সেই টাকায় তিনি তার মহল্লায় বিরাট আলিশান বাড়ি করেছেন ।  তিন মেয়ের বিয়ে দিয়েছেন রাজকীয় ভাবে ।  ধুম ধাম করে নিজেও আর একটা বিয়ে করেছেন ।  প্রথম বউয়ের পুত্রসন্তান ছিল না ।  দ্বিতীয় বউ দুটি পুত্রসন্তান উপহার দিয়েছে তাকে ।  এতে আতাউর মামা ছোট বউয়ের ওপর খুব খুশি ।  কিন্তু আশ্চর্য কী জানেন ?  ভালোবাসা যদি দাঁড়িপাল্লায় মাপা যেত ,  তাহলে বড় বউয়ের দিকের পাল্লাই ভারী হতো ।  বড় বউ মারা যাবার মাত্র এক সপ্তাহের মধ্যে আতাউর মামার চাল চলনে ব্যাপক পরিবর্তন দেখা দিল ।  তিনি ব্যবসাপাতি সব ছেড়ে ছুঁড়ে দিয়ে শহরের মধ্যে উদ্দেশ্যহীনভাবে হাঁটাহাঁটি শুরু করে দিলেন ।  লুঙ্গি আর পাঞ্জাবী পরে খালি পায়ে তিনি বিরামহীন হেঁটে বেড়ান ।  কখনো কখনো বিড় বিড় করে নিজের সাথে নিজেই কথা বলেন ।  আর সব চেয়ে অবাক করা ব্যাপার যেটা ঘটলো ,  তা ’  হল বিনা আমন্ত্রণে তিনি যে কোন বিয়েবাড়ি ,  খৎনা বা আকিকার অনুষ্ঠানে হাজির হয়ে যান ।  সেখানে পেট পুরে খেয়ে দেয়ে তিনি আবার পথে নেমে পড়েন ।  মামার ছেলেরা বড় হয়ে ব্যবসার হাল ধরেছে ।  ছেলে ও জামাইরা মামার এই বেহায়াপনায় ভীষণ লজ্জা পায় ।  বহুবার নিষেধ করেও মামাকে তারা এ কাজ থেকে নিবৃত্ত করতে পারেনি ।  মহল্লার লোকজন এ নিয়ে টীকা টিপ্পনী কাটলে তারা অসহায়ভাবে বলে ,   ‘ কী করবো বলেন ?  শেকল দিয়ে তো আর বাড়িতে বেঁধে রাখা যায় না !  উনি চাইলে বাড়িতে প্রতিদিন পোলাও মাংস রোস্ট রেজালা রান্না করে দেওয়া যায় ।  অনেকবার করাও হয়েছে ।  কিন্তু উনি তো ওসব ছুঁয়েও দেখেন না ।  আমরা কী করবো বলেন ?  মানুষের বাড়িতে খাওয়ার মধ্যে যে কী আনন্দ আছে ,  তা ’  একমাত্র উনি আর আল্লাহ জানেন !  ’  আতাউর মামাকে ঠিক পাগল বলা যায় না ।  অবিরাম হাঁটা আর মানুষের বাড়িতে বিনা নিমন্ত্রণে খাওয়া ছাড়া তার আচার আচরণে কোন অস্বাভাবিকতা নাই ।  তিনি কাউকে গালি গালাজ করেন না ।  কথাবার্তাতেও ভারসাম্যের অভাব নাই ।  শান্ত শিষ্ট নিরীহ মানুষ ।  তার কথাবার্তা গুলো লক্ষ্য করুনঃ  ‘ আচ্ছা মামা ,  এই যে আপনি দাওয়াত ছাড়া মানুষের বাড়িতে খেয়ে বেড়ান ,  এতে আপনার লজ্জা লাগেনা ?  ’   ‘ লজ্জা তো লাগেই ।  তবে আমার চেয়ে আমার ছেলেরা আর মেয়ে জামাইরা বেশি লজ্জা পায় ।  ’   ‘ তারা লজ্জা পায় কেন ?  তারা তো আর খেতে যায় না !  ’   ‘ বোকা ভেবে আমার সাথে ইয়ার্কি করছো ?  ’  আতাউর মামা ভুরু কুঁচকে বলেন ,   ‘ আমি বিনা দাওয়াতে এখানে ওখানে খেয়ে বেড়াচ্ছি ,  আর আমার পরিবারের লোকেরা লজ্জা পাবেনা ?  ’  কারো কথাবার্তা পছন্দ না হলে আতাউর মামা কোন রকম হৈ চৈ না করে সেখান থেকে নিরবে চলে যান ।  ছেলে বুড়ো অনেকেই পাগল ঠাউরে মামাকে ধোঁকা দেয় ।  যেমন কেউ হয়তো বলে ,   ‘ মামা ,  ঐ যে বাড়িটাতে লাল নীল মরিচ বাতি জ্বলছে ,  ওখানে আকিকার খাওয়া দাওয়া হচ্ছে ।  বিরিয়ানি ,  রোস্ট ,  রেজালা ,  কাবাব ।  সাথে বুরহানি আর দই মিষ্টি আছে ।  ’  আতাউর মামা সরল বিশ্বাসে জিজ্ঞেস করেন ,   ‘ সত্যি বলছো ?  ’   ‘ আপনাকে মিথ্যে বলবো ,  মামা ?  ছিঃ ছিঃ ।  আমি এইমাত্র খেয়ে এলাম ।  বিশ্বাস না হলে আমার হাত শুঁকে দেখেন !  ’  আতাউর মামার চোখ দুটো চক চক করে ওঠে ।  বলেন ,   ‘ যাবো তাহলে ?  ’   ‘ অবশ্যই যাবেন ।  দেরি করলে কিন্তু খাবার ফুরিয়ে যাবে ,  মামা !  ’  আতাউর মামা স্বভাবসুলভ দ্রুত গতিতে ছুটে যান বাড়িটার দিকে ।  কিন্তু সেখানে খাওয়া দাওয়ার কোন ব্যাপার নাই ।  হয়তো কোন এ্যালামনাই এ্যাসোসিয়েশন বা জেলা সমিতির জয়ন্তী উৎসব চলছে ।  নির্ধারিত সংখ্যক লোকজন ।  অনেক ভারী ভারী কথাবার্তা শেষে কেক - কোকের ব্যবস্থা ।  আর নয়তো বড়জোর হালকা পাতলা প্যাকেট ডিনার ।  বাইরের লোকের প্রবেশ নিষেধ ।  গেটের দারোয়ানের কাছে ধমক খেয়ে লুঙ্গি পরা আতাউর মামাকে চলে আসতে হয় ।  কিন্তু তিনি ধোঁকাবাজ ভাগ্নেকে না খুঁজে নির্বিকার চিত্তে অন্য পথে হাঁটা দেন ।  আতাউর মামা এই বয়সেও বিস্তর খেতে পারেন ।  কমিউনিটি সেন্টারে খাওয়া দাওয়া হলে নির্ধারিত প্লেটে তার পোষায় না ।  কিন্তু বাড়িতে খাওয়া দাওয়া হলে তার পুষিয়ে যায় ।  অনেক সময় এমনও হয়েছে যে  ‘ মামা ,  আর কত খাবেন ?  এবার ওঠেন তো !  ’  বলে প্রথম ব্যাচে খেতে বসা আতাউর মামাকে দ্বিতীয় ব্যাচ থেকে টানা হ্যাঁচড়া করে উঠিয়ে দিতে হয়েছে ।  মামা অবশ্য এতে বেশ লজ্জা পান ।  তবে কাউকে কিছু বলেন না ।  বিব্রত মুখে চুপচাপ উঠে পড়েন ।  বয়স বাড়ার সাথে সাথে আতাউর মামার মানুষ চেনার ক্ষমতা কমে যেতে লাগলো ।  নিজের ছেলে মেয়েদেরও অনেক সময় ঠিক মতো চিনতে পারেন না ।  নিজের বাড়ি মনে করে পাশের বাড়ির কলিং বেল টিপে দেন ।  এই শহরেই তার বড় জামাইয়ের বাড়ি ।  একদিন জামাইয়ের মেয়ের বিয়েতে মেহমানদের সাথে মিশে তিনি চুপি চুপি খেয়ে চলে এলেন ।  জামাই দূর থেকে সবই দেখলো ।  কিন্তু মেহমানদের মধ্যে লুঙ্গি পরে বসে শ্বশুরকে খেতে দেখে জামাই লজ্জায় আর সেদিকে গেল না ।   আতাউর মামার ভাগ্নেরা ,  বিশেষ করে উঠতি বয়সের ছেলে ছোকরারা আরও বেশি করে মামাকে উত্যক্ত করা শুরু করলো ।  তারা আড়াল থেকে ইটের খোয়া বা নুড়ি পাথর ছুঁড়ে পালিয়ে যেতে লাগলো ।  এতে মামার শরীরে সামান্য খাম জখম হলেও তার কোন ভ্রুক্ষেপ নাই ।  তিনি বরাবরের মতো দুরন্ত স্পীডে সারা শহর চষে বেড়াতে লাগলেন ।  খানাপিনার গন্ধ পেলে তিনি সে বাড়িতে ঢুকে পড়েন ।  আগে কেউ বাধা না দিলেও ইদানিং অনেক বাড়ি থেকে তাকে তাড়িয়ে দেওয়া হয় ।  আর কমিউনিটি সেন্টারে ভিক্ষুক মনে করে তাকে ঢুকতেই দেওয়া হয় না ।  লুঙ্গি পরা ,  খালি পায়ের উস্কোখুস্কো চুলওয়ালা একটা আপদ কিসিমের লোককে তারা ঢুকতে দেবেই বা কেন ?  আতাউর মামার দাওয়াত খাওয়া দিনে দিনে সীমিত হতে লাগলো ।  একদিন তো তাকে আহাররত অবস্থায় এক অনুষ্ঠান থেকে কয়েকজন যুবক টেনে হিঁচড়ে তুলে গলাধাক্কা দিয়ে বাইরে বের করে দিল ।  মামা খুবই শরমিন্দা হলেন ।  লজ্জায় মুখ নিচু করে দ্রুত সেখান থেকে তিনি পালিয়ে গেলেন ।  উপায়ান্তর না দেখে ছেলেরা তাদের বাবাকে পাবনার পাগলা গারদে রেখে এল ।  এ ছাড়া আর কিই বা করা যেত ?  আতাউর মামার জন্য তার ছেলে মেয়ে জামাই নাতি সবাই অপদস্থ হয় ।  এভাবে আর কত দিন ?  মামা পাগলা গারদে অন্যান্য পাগলদের উদ্দেশ্য করে বলেন ,   ‘ এই শোনো ,  আমি কিন্তু পাগল না ।  আসল ঘটনা কী জানো ?  আমি আকলিমার  ( মৃত বড় বউ )  হাতের রান্না খাই ,  সেটা সালেহার  ( ছোট বউ )  ছেলেদের পছন্দ নয় ।  তাই তারা আমাকে এখানে বন্দী করে রেখে গেছে ।  আমি এখান থেকে বেরিয়ে আবার আকলিমার হাতের রান্না খাবো ।  ’  আতাউর মামার সেই কল্পনাপ্রসূত সৌভাগ্য আর হয়নি ।  পাগলা গারদেই তার মৃত্যু হয় ।   ( সত্য ঘটনা অবলম্বনে )   [ এই গল্পটি পূর্বে প্রকাশিত ।  ]    






একজন পুরুষ মানুষ



                        কিছুদিন আগে টেনিস তারকা মার্টিনা হিঙ্গিস স্বামী নির্যাতন করে সংবাদের শিরোনাম হয়েছেন ।  পান থেকে চুন খসলেই তিনি নাকি তার স্বামী হিথবোল্ট হুটিনকে মারধোর করেন ।  এ কাজে হিঙ্গিসের মা ও মায়ের বয়ফ্রেন্ড মাঝে মাঝে হিঙ্গিসকে সহযোগিতা করেন ।  সম্প্রতি হিঙ্গিসের নির্যাতনে অতিষ্ঠ হয়ে মৃত্যুভয়ে সুইজারল্যান্ড ছেড়ে ফ্রান্সে পালিয়ে গেছেন পেশায় শো - জাম্পার হুটিন ।  খুব দজ্জাল টাইপের কোন মহিলার সাথে গোবেচারা টাইপের কোন পুরুষ মানুষের বিয়ে হলে এমন ঘটনা ঘটতে পারে ।  আমাদের দেশেও এমন ঘটনা বিরল নয় ।  তবে নিজের পুরুষত্ব নিয়ে অন্যদের মাথা ব্যথা শুরু হয়ে যেতে পারে ,  এই আশংকায় অনেক পুরুষই তার স্ত্রীর দ্বারা নির্যাতিত হবার ঘটনা চেপে যান ।  অনেক দিন আগের কথা ।  আমার মা - খালাদের মধ্যে সেজখালা ছিলেন অত্যন্ত বদরাগী ও জেদি মহিলা ।  দুর্ভাগ্যক্রমে  ( অথবা সৌভাগ্যক্রমে )  সেজখালু আব্দুর রহমান সাহেব ছিলেন তার সম্পূর্ণ বিপরীত চরিত্রের ।  নেহাতই নিরীহ ও মিতবাক স্বভাবের মানুষ ।  ফলে তারা দু ’ জন ছিলেন সে যুগের হিঙ্গিস ও হুটিন ।  সেজখালা প্রায়ই সেজখালুকে মারধোর করে বাসা থেকে বের করে দিতেন ।  তার এই স্বভাবের কারণে আমার মা ও অন্য খালারা ভীষণ বিব্রত বোধ করতেন ।  তারা তাদের এই দজ্জাল বোনটিকে অনেক শাসন করেও নিয়ন্ত্রণে আনতে পারতেন না ।  রহমান সাহেবের ভায়রাদের মধ্যে আমার আব্বা ছিলেন উকিল মানুষ ।  তিনি রহমান সাহেবের দুর্দশা দেখে মনে মনে পুলকিত হলেও মুখ গম্ভীর করে বলতেন ,   ‘ একটা মামলা ঠুকে দেবে নাকি ,  রহমান ?  তুমি যদি রাজী থাকো তো বল ,  কাগজপত্র তৈরি করি ।  ’   সেজখালু আঁতকে উঠে বলতেন ,   ‘ না না ভাইজান ,  এ কাজ করা যাবে না ।  ’  একই শহরে থাকার কারণে সন্ধ্যের পরে এমন ঘটনা ঘটলে সেজখালু সটান চলে আসতেন আমাদের বাসায় ।  কাঁদতে কাঁদতে মাকে সব খুলে বলতেন ।  চোখ মুছতে মুছতে দীর্ঘশ্বাস ছেড়ে বলতেন ,   ‘ বুবু ,  আপনি একটা কিছু করেন ।  এভাবে তো আর পারা যায় না !  ’  মা তাকে সান্ত্বনা দিয়ে বলতেন ,   ‘ তা ’  তুমি কেন তাকে কষে দু ’ টা চড় দিতে পারো না ,  বল তো ?  কেমন মরদ তুমি ?  ’  সেজখালু ভেউ ভেউ করে কেঁদে উঠে বলতেন ,   ‘ সর্বনাশ !  ’  কিসের সর্বনাশ ,  কার সর্বনাশ - আমরা ভাই বোনরা ছোট ছিলাম বলে ঠিক বুঝে উঠতে পারতাম না ।  সেজখালু সে রাতে আর বাসায় ফিরতেন না ।  রাতে খাওয়া দাওয়া করে আমাদের বাসায় থেকে যেতেন ।  পরদিন সকালে নাস্তার পর মা তাকে রিক্সায় তুলে সেজখালার কাছে দিয়ে আসতেন ।  সেখানে সেজখালাকে মা তর্জন গর্জন সহকারে দু ’ চারটা চড় থাপড় দিলেও তার কোন ভাবান্তর হতো না ।  মা চলে গেলে সেজখালুর কপাল আরও খারাপ আছে - এমন একটা দাঁত কিড়মিড় করা প্রতিজ্ঞা নিয়ে তিনি মায়ের হাতে চড় থাপড় খেয়ে ভেজা বেড়ালের মতো অপেক্ষা করতেন ।  এমন ঘটনা একাধিকবার ঘটেছে ।   আমরা ভাই বোন ছিলাম হাফ ডজন ,  আর সেজখালার ছেলেমেয়ে ছিল পৌনে এক ডজন ।  আমাদের একটা আর ওদের দুটো মারা যাবার পরের হিসাব এটা ।  আব্বা ওকালতি পেশার সূত্রে যথেষ্ট সচ্ছল ছিলেন ।  কিন্তু সেজখালু আয়কর অফিসে চাকরি করেও ঘুষ খেতে জানতেন না বলে তার সংসারে অভাব অনটন ছিল নিত্যসঙ্গী ।  খালা - খালুর মধ্যে খিটিমিটি লাগার সেটাই ছিল সম্ভবতঃ প্রধান কারণ ।  নিয়মিত বিরতিতে জন্ম নেওয়া নয়টি ছেলেমেয়ের ওপর আমার দজ্জাল খালার তেমন কোন নিয়ন্ত্রণ ছিল না ।  আমার এই খালাতো ভাই বোনরা বাসায় প্রতিদিন একে অন্যের সাথে হাতাহাতি মারামারি করতো ।  ধ্বস্তাধস্তি ,  গালাগালি ,  ভাংচুর ইত্যাদি ছিল নিত্যদিনের ঘটনা ।  সেজখালা তাদের সামলাতে না পেরে উনুনের লাকড়ি দিয়ে বেধড়ক মারধোর করতেন ।  রান্নাঘর থেকে হাঁড়ি পাতিল ,  খুন্তি ,  বেলনা এসব ছুঁড়ে তাদের দমন করার চেষ্টা করতেন ।  রাস্তার পাশে বাসা হওয়ায় রান্নাবান্নার এসব সাজসরঞ্জাম দরজা বা জানালা গলে প্রায়ই রাস্তায় গিয়ে পড়তো ।  খালু বাসায় থাকলে তিনিই সেসব কুড়িয়ে নিয়ে আসতেন ।  আর তিনি না থাকলে প্রতিবেশী বা পথচারীরা কুড়িয়ে এনে দিয়ে যেত ।  সেজখালার বাসায় এমন ভয়াবহ অবস্থার কারণে আমরা পারতপক্ষে সে বাসায় খুব একটা যেতাম না ।  তবে সেজখালা তার ছেলেমেয়ে নিয়ে মাসে অন্ততঃ একবার হলেও আমাদের বাসায় বেড়াতে আসতেন ।  তখন খালাতো ভাই বোনরা এক বেলার মধ্যে আমাদের বাসার সব কিছু লণ্ডভণ্ড করে দিয়ে চলে যেত ।  একবার সেজখালার বড় মেয়ে আতিয়া পাড়ার এক বেকার ছেলের সাথে পালিয়ে গেল ।  সেজখালা মেয়ের এই দুঃসাহসিক কাজের জন্য তার জন্মদাতাকে দায়ী করে মহা হৈ চৈ শুরু করে দিলেন ।  তিনি সেজখালুকে অকথ্য ভাষায় গালি গালাজ করে বাসা থেকে বের করে দিলেন ।  স্ত্রীর টানা হেঁচড়ায় জামার সব ক ’ টা বোতাম খুইয়ে সেজখালু চোখ মুছতে মুছতে আমাদের বাসায় এসে যথারীতি মাকে তার হেনস্থার কথা খুলে বললেন এবং রাতে খাওয়া দাওয়া করে ঘুমিয়ে গেলেন ।  সকালে ঘুম থেকে ওঠার পর মা তার জামায় নতুন বোতাম লাগিয়ে দিয়ে বললেন ,   ‘ শোন রহমান ,  আজ অফিস থেকে তুমি সোজা এখানে চলে আসবে ।  এক সপ্তাহ তুমি এখান থেকে অফিস করবে ।  একদম বাসায় যাবে না ,  ঠিক আছে ?  দেখি ,  তোমার বদমাশ বউটা সোজা হয় কী না !  ’  সেজ খালু মাথা নেড়ে বললেন ,   ‘ জী আচ্ছা ,  বুবু ।  আমি এক সপ্তাহ যাবো না ।  ’  আব্বা মোলায়েম কণ্ঠে বললেন ,   ‘ একটা মামলা ঠুকে দিলে হতো না ?  ’  মা রেগে গিয়ে বললেন ,   ‘ তুমি আবার আগুনের মধ্যে পাটখড়ি দিয়ো না তো !  রহমান যদি সাত দিন না যায় তো ও শয়তানী বাপ বাপ করে সোজা হয়ে যাবে ।  ’   ‘ আরে বাবা ,  আমি কী বলছি আগে ভালো করে শোন ।  ’  আব্বা তার পেশাগত কৌশল খাটিয়ে প্রসঙ্গটা দক্ষতার সাথে পাল্টে দিয়ে বললেন ,   ‘ আমি বলছি ,  যে হারামজাদা আতিয়াকে নিয়ে পালিয়েছে ,  তাকে তার বাপসহ আসামী করে একটা মামলা দিতে ।  ’   মা বললেন ,   ‘ না ,  ওসব মামলা মোকদ্দমায় যাওয়ার দরকার নাই ।  আদা খাবে যে ,  ঝাল বুঝবে সে ।  রহমান ,  তুমি সাত দিন তোমার বাসায় যাবে না ,  ঠিক আছে ?  ’   ‘ জী বুবু ।  সাত দিন যাবো না ।  ’  কিন্তু কিসের সাত দিন ?  অফিস শেষে সেজখালু সুড় সুড় করে সোজা নিজের বাসায় ফিরে গেলেন ।  সম্ভবতঃ স্ত্রীর হাতে অধিকতর লাঞ্ছনার ভয়ে তিনি বিদ্রোহ করার সাহস পেলেন না ।  সন্ধ্যের পর আব্বা খোঁজ খবর নিয়ে বাসায় এসে মাকে বললেন ,   ‘ শোন ,  ভয়ে কাঁপে কাপুরুষ ,  লড়ে যায় বীর ।  তোমার ভগ্নিপতি রহমান মহাবীর আলেকজান্ডারের মতো অত্যন্ত সাহসের সাথে নিজ বাসায় অবস্থান করছে ।  তোমার চিন্তা করার কোন কারণ নাই ।  স্ত্রীর ভয়ে গৃহত্যাগ করবে ,  তোমার ভগ্নিপতি এত দুর্বল পুরুষ নয় ।  কী বুঝলে ?  ’  মা কপালে হাত দিয়ে কিছুক্ষণ চুপচাপ বসে থাকলেন ।  তারপর বিড় বিড় করে বললেন ,   ‘ এমন কোমর ভাঙ্গা পুরুষ মানুষ আমি জীবনেও দেখিনি ।  ’  আব্বা পোশাক পাল্টে এসে মায়ের কাছে বসে বললেন ,   ‘ রহমান তার জন্মের দু ’ বছর পর থেকেই এতিম ।  বাপ - মা হারিয়ে মামা - মামীর সংসারে লাঞ্ছনা গঞ্জনার মধ্যে মানুষ হয়েছে ।  ওর কোমর শক্ত হবে কোত্থেকে ?  ওর সাথে কখনো খারাপ ব্যবহার করো না ।  একপালা ছেলেমেয়ে নিয়ে অভাবের সংসারে সে এমনিতেই হাবুডুবু খাচ্ছে ।  ইনকাম ট্যাক্স অফিসে চাকরি করেও সে এক পয়সা ঘুষ খায় না ।  ওর সততাকে সম্মান করা উচিৎ ।  ’  নব্বই সালে চাকরি থেকে রিটায়ার করার পরে সেজখালুর ওপর নির্যাতনের মাত্রা আরও বেড়ে গেল ।  বুড়ো বয়সেও সেজখালার ভয়ে তিনি সব সময় তটস্থ হয়ে থাকতেন ।  সেজখালা বাতের ব্যথায় কাহিল হয়ে পড়লেও স্বামী নির্যাতনের সময় সম্ভবতঃ সেই ব্যথার কথা ভুলে যেতেন ।  বড় হবার পর ছেলেমেয়েরা বিয়ে শাদী ও পেশাগত কারণে এদিক ওদিক ছড়িয়ে ছিটিয়ে গেল ।  এক ছেলে আর ছেলের বউ নিয়ে সেজখালার হালকা পাতলা সংসার ।  কিন্তু সেই সংসারেও শান্তি নেই ।  সকাল থেকে রাত পর্যন্ত সেজখালার হম্বি তম্বিতে সবাই অস্থির ।  বাজার থেকে আনা মাছের পেট নরম - অতএব এক্ষুনি মাছ বদলে আনো ,  এবারের চালে কাঁকর বেশি - বুড়ো হয়ে কী কানা হয়ে গেছো ?  ,  কলের মুখ দিয়ে পানি পড়া কমে গেছে - এক্ষুনি মিস্ত্রী ডাকো -  সেজখালার এমন নন - স্টপ বকবকানিতে সেজখালু বুড়ো বয়সেও পুতুল নাচের মতো নাচতে থাকেন ।  তবে আশ্চর্যের ব্যাপার কী জানেন ,  ২০০৩ সালে সেজখালু অসুস্থ হয়ে হাসপাতালে ভর্তি হলে সেজখালার সব হম্বি তম্বি উবে গিয়ে মুখ শুকিয়ে গেল ।  নার্সদের ওপর ভরসা না করে তিনি নিজেই বাতের অসহ্য যন্ত্রণা উপেক্ষা করে দিন রাত খালুর সেবা যত্ন করতে লাগলেন ।  কিন্তু ডাক্তারদের আপ্রাণ চেষ্টা এবং খালার নির্ঘুম সেবা যত্ন সত্ত্বেও খালুকে বাঁচানো গেল না ।  খালুর শেষ সময়ে আমরা আত্মীয়স্বজন অনেকেই তার পাশে ছিলাম ।  তিনি মারা গেছেন শুনে সেজখালা ফিট হয়ে পড়ে গেলেন ।  তাকে ধরাধরি করে হাসপাতালের বিছানায় নেওয়া হল ।  পাক্কা ছাব্বিশ ঘণ্টা পর তার জ্ঞান ফিরলে প্রথম যে কথাটি তিনি বললেন ,  তা ’  হল ,   ‘ আতিয়ার বাপ কোথায় ?  ’  এই ছাব্বিশ ঘণ্টায় আতিয়ার বাপের দাফন কাফন সব হয়ে গেছে ।  অত্যন্ত বেদনার্ত ভাষায় সে কথা খালাকে বলা হল ।  শুনে খালা আবার ফিট হয়ে গেলেন ।  রচনাঃ ১২ / ১১ / ১৩ - ১৩ / ১১ / ১৩  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *      






গল্পঃ ভগবানের সাথে ভাগাভাগি




                        আমার ছোটবেলার বন্ধু নিতাই ।  নিতাই মোহন গোস্বামী ।  একসাথে একই স্কুলে পড়াশুনা ।  এসএসসি পাশ করার পর নিতাইয়ের বাবা মারা গেলে কলেজে ভর্তি হয়েও সে আর পড়াশুনা করতে পারেনি ।  সংসারের হাল ধরার জন্য অতটুকু বয়সেই সে তার বাবার ব্যবসার বোঝা কাঁধে তুলে নেয় ।  পোর্সেলিন সামগ্রীর দোকান ।  পরের দিকে মেলামাইন ও প্লাস্টিক পণ্যও যুক্ত হয় ওর ব্যবসায় ।  তবে আইটেম গুলোর নাম দেখে এটা ভাবা ঠিক হবে না যে ,  অনেক টাকার ব্যবসা ।  মহাজনের কাছে কিছু টাকা জমা দিয়ে বাঁকিতে মাল নিত সে ।  বেচাকেনা করে আগের টাকা শোধ করার পর আবার নতুন মাল তুলতো দোকানে ।  নিতাইয়ের বাবাও এভাবে ব্যবসা করে গেছেন ।  ব্যবসার আয় থেকে সংসার চালাতে কষ্ট হতো নিতাইয়ের ।  মা ও আরও তিন ভাইবোনের সাথে এক সন্তানসহ বিধবা পিসীমাকে নিয়ে ভারি সংসার ।  পুরনো আমলের তীর বর্গার ছাদওয়ালা নোনা ধরা দুই কামরার বাসায় ঠাসাঠাসি করে থাকা ।  খাওয়া থাকার কষ্ট ওদের চিরসঙ্গী । শহরের অন্য প্রান্তে হওয়ায় ওদের বাসায় আমার খুব একটা যাওয়া হতো না ।  কিন্তু নিতাইয়ের খোঁজে কখনো গেলে ওর মা খুব লজ্জায় পড়ে যেতেন ।  কোথায় বসতে দেবেন বা কোথায় দাঁড়িয়ে কথা বলবেন বুঝতে পারতেন না ।  হয়তো দেখা যেত নিতাইয়ের কোন বোন সে সময় কুয়া থেকে জল তুলে স্নান করছে ।  আমাকে দেখে সে ঐ অবস্থায় দৌড়ে পালিয়ে যেত ঘরে ।  নিতাইয়ের মা না পারতেন আমাকে বাইরে দাঁড় করিয়ে রেখে কথা বলতে ,  না পারতেন বাড়ির ভেতরে নিয়ে যেতে ।  বিব্রতকর অবস্থা । সময়টা ছিল ১৯৭০ সালের মাঝামাঝি ।  নিতাইয়ের বাবা সবে মারা গেছেন ।  নিতাই আমার সাথে কলেজে ভর্তি হয়েও ক্লাসে আসছে না ।  ব্যাপার কী জানার জন্য আমি সন্ধ্যের দিকে গেছি ওদের বাসায় ।  বাইরে থেকে  ‘ নিতাই ’   ‘ নিতাই ’  বলে ডাক দিতেই ওর মা দরজা খুলে বেরিয়ে এসে বললেন ,   ‘ ও হেনা !  তুমি এসেছ বাবা !  নিতাই তো দোকানে ।  বাসায় ফিরতে ওর অনেক রাত হবে যে !  ’ বাসার ভেতর থেকে ধূপ ধুনার গন্ধ আসছে ।  কাকীমা সম্ভবতঃ ঠাকুরের পুজা দিয়ে এসেছেন ।  তিনি দরজার এক পাশে সরে গিয়ে বললেন ,   ‘ ভেতরে এসো বাবা ।  ’ আমি বললাম ,   ‘ না কাকীমা ।  ভেতরে আর যাবো না ।  আমি তাহলে দোকানেই যাই ।  ’ দোকানে গিয়ে দেখলাম ,  নিতাই মাথা ন্যাড়া করে ধূতি পরে বসে আছে ।  ধূতির একটা অংশ ওর গায়ের ওপর ।  আমি বললাম ,   ‘ কী রে ,  কলেজে আসিস না কেন ?  ’ নিতাই একটু সরে গিয়ে আমাকে ওর পাশে বসতে দিয়ে বললো ,   ‘ ভগবানের সাথে আমার ভাগাভাগি হয়ে গেছে রে !  ’  ‘ কী রকম ?  ’  ‘ ভগবান বাবাকে তুলে নিয়ে আমাকে এই দোকানটা দিয়ে দিয়েছেন ।  কলেজে যাবো কীভাবে ?  আমার আর পড়াশুনা হবে না রে হেনা ।  ’ আমার মন খুব খারাপ হয়ে গেল ।  নিতাই অসম্ভব মেধাবী ছাত্র ।  আমাদের স্কুল থেকে এসএসসিতে দু ’ জন ছাত্র ফার্স্ট ডিভিশন পেয়েছিল ।  এই দু ’ জনের একজন ছিল নিতাই ।  তার আর পড়াশুনা হবেনা শুনে সত্যিই খুব কষ্ট পেলাম ।  কিন্তু কীই বা করার ছিল ওর ?  ছোট তিন ভাইবোনের মধ্যে দুটিই বোন ,  আর ভাইটা মাত্র ক্লাস ফোরে পড়ে ।  নিতাই ছাড়া দোকান চালাবে কে ?  এই দোকান ছাড়া ওদের আয় - উপার্জনের আর কোন পথ নেই ।  নিতাইয়ের পড়াশুনা আর হলো না । এর কিছুদিন পর মুক্তিযুদ্ধ শুরু হলে বাড়িঘর দোকানপাট সব ফেলে রেখে সপরিবারে ভারতে পালিয়ে গেল নিতাই ।  সেখানে মুর্শিদাবাদের জলঙ্গী শরণার্থী শিবিরে কলেরায় আক্রান্ত হয়ে নিতাইয়ের মা আর এক বোন মারা গেল ।  একাত্তরের ডিসেম্বরে দেশ শত্রুমুক্ত হলে সন্তানসহ পিসীমা ও নিজের নাবালক দুটো ভাই বোন নিয়ে স্বাধীন দেশে ফিরে এলো নিতাই ।  মুক্তিযুদ্ধের সময় এক বিহারী পরিবার ওদের বাড়িঘর দখল করে রেখেছিল ।  যুদ্ধের শেষের দিকে তারা পালিয়ে যাওয়ায় বাড়ি ফিরে পেতে নিতাইয়ের কষ্ট হলো না ।  কিন্তু দোকানের মালপত্র সব লুট হয়ে যাওয়ায় ভীষণ বিপদে পড়লো সে ।  আগের মহাজন মারা যাওয়ায় তার ছেলে বাঁকিতে মাল দিতে চায় না ।  তখন এমন একটা সময় যে কার কান্না কে শোনে ?  কম বেশি সকলেই নিঃস্ব । বাহাত্তরের জানুয়ারি মাসের প্রথম দিকে নিতাইয়ের সাথে আমার দেখা হলো ।  ওর শরীর ও পোশাকের দিকে তাকিয়ে আমার বুকের ভেতরটা হু হু করে উঠলো ।  বললাম ,   ‘ তোর বাড়ি যাবো ।  ’ নিতাই তীক্ষ্ণ গলায় চিৎকার করে বললো ,   ‘ তুই বড়লোকের ছেলে ।  আমার মতো গরীবের বাড়িতে গিয়ে কী দেখতে চাস ?  ক ’ টা অনাহারী মুখ ধুঁকে ধুঁকে এখনো বেঁচে আছে ,  তাই দেখবি ?  ’ আমি ওকে অনেক বুঝিয়ে সুঝিয়ে শান্ত করার চেষ্টা করলাম ।  বার বার অনুরোধ করে ওকে সাথে নিয়ে পদ্মার বাঁধের ওপর গিয়ে বসলাম ।  সেখানে বসে যুদ্ধের সময় শরণার্থী শিবিরে ওর মা ও বোনের মৃত্যুর কথা শুনলাম ।  দোকানে মালপত্র না থাকায় ব্যবসাপাতি বন্ধ ,  সে কথাও জানলাম ।   ‘ তাহলে এখন কী করছিস ’  জিজ্ঞেস করায় নিতাই সোজা সাপটা জবাব দিল ,   ‘ খোয়া ভাংছি ।  ’  ‘ মানে ?  ’  ‘ ইট ভেঙ্গে খোয়া বানাচ্ছি ।  এই সহজ কথাটাও বুঝতে পারছিস না ?  ’  ‘ নিতাই !  ’  অশ্রুসজল চোখে ওকে বুকে জড়িয়ে ধরে আমি বললাম ,   ‘ না না ,  এ কাজ তুই করতে পারিস না ভাই ।  আমি আজই তোকে কিছু টাকা দিচ্ছি ।  মহাজনের কাছ থেকে কিছু মাল তুলে আবার ব্যবসা শুরু কর ভাই ।  ’ নিতাই আমার আলিঙ্গন থেকে নিজেকে ছাড়িয়ে নিয়ে বললো ,   ‘ আমাকে তুই দয়া দেখাচ্ছিস ?  আমি কারো দয়া ভিক্ষা নেই না ।  ’ নিতাইয়ের আত্মসম্মানবোধ খুব প্রখর ।  স্কুল জীবন থেকেই সেটা জানতাম ।  তবু ওর এই করুণ অবস্থা দেখে মুখ ফসকে টাকা দেবার কথা বলে ফেলেছি ।  ও রেগে যাচ্ছে দেখে সামাল দেবার জন্য বললাম ,   ‘ না না ,  ঐ টাকা তুই পরে আমাকে শোধ করে দিবি ।  এখন জাস্ট ধার হিসাবে নে ।  ’ নিতাই কিছুক্ষণ আমার মুখের দিকে তাকিয়ে থেকে শান্ত গলায় বললো ,   ‘ জীবনে বহুদিন আমরা না খেয়ে থেকেছি ।  কিন্তু কোনদিন কারো কাছে আমাকে হাত পাততে দেখেছিস ?  তুই আমার দু ’ তিনজন ঘনিষ্ঠ বন্ধুর মধ্যে একজন ।  তোর টাকা ধার হিসাবে নিতে পারলে আমি খুশি হতাম ।  কিন্তু ঐ যে ওপরে একজন ভগবান আছেন না !  তিনি তো আমার জন্মের সময় থেকে সব কিছু ভাগাভাগি করে রেখেছেন ।  আমার ভাগে দিয়েছেন লজ্জা আর আত্মসম্মানবোধ ,  আর তার নিজের ভাগে রেখেছেন আমার মুখের আহার ।  ’ একবার মনে হলো ওকে বলি ,  তুই ফার্স্ট ডিভিশনে এসএসসি পাশ করা ছাত্র ।  খোয়া ভেঙ্গে পেট চালাচ্ছিস ।  এতে তোর লজ্জা আর আত্মসম্মানবোধ কোথায় থাকে ?  কিন্তু বললাম না ।  কারণ আমি জানি ,  সে বলবে সে চুরি চামারি করছে না ,  ভিক্ষা করছে না ,  কারো কাছে হাতও পাতছে না ।  দেহের ঘাম ঝরিয়ে খেটে খাচ্ছে । আমার সাথে আর কোন কথা না বলে বাঁধের ওপর দিয়ে সোজা হাঁটা ধরলো নিতাই ।  আমি ওর পিছে পিছে হেঁটে কিছুদূর গেলাম ।  কিন্তু কিছুতেই ওকে ডাকতে আর সাহস পেলাম না ।  দারিদ্র্য ,  অনাহার ,  দুশ্চিন্তা সব এক জায়গায় হয়ে নিতাইকে আষ্টেপৃষ্ঠে জড়িয়ে ধরেছে ।  এ অবস্থায় একজন মানুষ স্বাভাবিক আচরণ করেনা । এরপর আমার নিজের জীবনেই ঘটলো এক বিপর্যয় ।  এক ফৌজদারি মামলায় জড়িয়ে গ্রেপ্তার হয়ে জেলে গেলাম ।  ছয় মাস জেল খেটে জামিন পেলাম ঠিকই ,  কিন্তু পুনরায় গ্রেপ্তারের ভয়ে রাজশাহী ছেড়ে এদিক ওদিক পালিয়ে বেড়াতে হলো আমাকে ।  লেখাপড়ায় চরম ব্যাঘাত ঘটলো ।  কয়েক বছর পর মামলায় জিতে আমি যখন একটু স্থির হয়েছি ,  তখন একদিন নিতাইয়ের কথা মনে পড়লো ।  জেদি বন্ধুটা এতদিন পর কেমন আছে কে জানে ? নিতাইয়ের খোঁজে একদিন ওদের বাড়িতে গিয়ে দেখি ,  পুরাতন বাড়ি ভেঙ্গে ফেলে ঝকঝকে নতুন দোতলা বাড়ি উঠেছে ।  কিন্তু নিতাইরা কেউ নেই ।  আশে পাশের লোকজনকে জিজ্ঞেস করে জানতে পারলাম ,  নিতাই যক্ষ্মা রোগে ভুগে দু ’ বছর আগে মারা গেছে ।  ওর ভাইবোন ও পিসীমারা বাড়ি বিক্রি করে দিয়ে চলে গেছে ভারতে ।  মহল্লার এক হিন্দু গোয়ালার কাছে জানতে পারলাম ,  টাকার অভাবে নিতাইয়ের লাশ দাহ করা সম্ভব হয়নি ।  পঞ্চবটি শ্মশান ঘাটের পতিত জমিতে তার লাশ মাটি চাপা কবর দেওয়া হয়েছে ।  ‘ জায়গাটা কী একবার চিনিয়ে দিতে পারবেন ?  ’ দুধ বিক্রেতা লোকটি বললো ,   ‘ ওখানে তো দাহ টাহ হয়না ।  জংলা জায়গা ।  লোকজনের যাতায়াত নেই ।  ’  ‘ কবর দেবার সময় আপনি কী ছিলেন ওখানে ?  ’  ‘ হাঁ ছিলাম বাবু ।  মড়া তো আমরাই ক ’ জন নিয়ে গিয়েছিলাম বটে ।  চলুন দেখি খুঁজে পাওয়া যায় কী না ।  রাম নাম সাত্তা হায় ।  ’ বন্ধুর কবরের পাশে অনেকক্ষণ চুপচাপ বসে থেকে বাড়ি ফেরার জন্য উঠে দাঁড়ালাম আমি ।  পদ্মা নদীর তীর ঘেঁষে পঞ্চবটি শ্মশান ঘাট ।  পশ্চিম আকাশে হেলে পড়েছে সূর্য ।  পদ্মার ঘোলা পানি অস্তায়মান সূর্যের আলোয় লালচে হয়ে উঠেছে ।  জামার আস্তিনে চোখ মুছে বাড়ি ফেরার জন্য পা বাড়াতেই কেন জানিনা নিতাইয়ের সেই কষ্ট কাতর মুখটা ভেসে উঠলো আমার চোখের সামনে ।  মনে হলো সে আগের মতোই অভিযোগ করে বলছে ,   ‘ ভগবান শেষ ভাগাভাগিটা করে নিয়েছে বন্ধু ।  বাবার মতো আমাকেও তার নিজের ভাগে নিয়ে নিয়েছে ।  আমার ভাগে আর কিছু নেই ।  ’   (  সত্য ঘটনা অবলম্বনে  )   *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  [  এই গল্পটি মাসিক উত্তর বার্তা পত্রিকার নভেম্বর / ২০১৩ সংখ্যায় প্রকাশিত ।  ব্লগার বন্ধুরা যারা পড়েননি ,  তাদের জন্য ব্লগে প্রকাশ করলাম ।   ]  রি - পোস্ট । 
                            
                    




রম্যরচনাঃ বাবর আলীর ১ / ১১




                        এবারের রাজশাহী সিটি কর্পোরেশন নির্বাচনে আমাদের ওয়ার্ডে আনুমানিক ৫৫ / ৫৬ বছর বয়সী একজন কাউন্সিলর পদপ্রার্থী ছিলেন ,  যিনি হেরে গিয়ে ডবল হ্যাট্রিক করেছেন ।  এর আগে পাঁচ বার দাঁড়িয়ে তিনি প্রতিবারই বিপুল ভোটের ব্যবধানে হেরে গেছেন ।  এর মধ্যে দু ’ বার ছিল ইউনিয়ন পরিষদের নির্বাচন ।  সম্ভবতঃ জ্ঞান বুদ্ধি হবার পর থেকেই তিনি স্থানীয় সরকারের নির্বাচনে প্রতিদ্বন্দ্বিতা করে আসছেন ।  পেশায় তিনি একজন গ্রোসারি শপের মালিক ।  ধরা যাক ,  তার নাম বাবর আলী  ( আসল নাম বলে তাকে আর বেইজ্জত করতে চাচ্ছি না ।  তিনি জানতে পারলে আমার নিজেরও বেইজ্জত হবার সম্ভাবনা আছে )  । একটা মানুষ এতবার দাঁড়িয়ে একবারও জিততে পারলেন না ,  এটা আমার কাছে খুব স্বাভাবিক ব্যাপার বলে মনে হয়নি ।  টাকা ও পেশীশক্তি থাকলে নির্বাচনে জেতা কোন ব্যাপার না - প্রচলিত এই ধারণা বাবর আলীর ক্ষেত্রে কেন বার বার ব্যর্থ হচ্ছে ,  জানার খুব কৌতূহল হলো ।  কারণ এই দুটি বস্তু তার পর্যাপ্ত পরিমানে রয়েছে ।  ভদ্রলোক যেহেতু আমাদের মহল্লার বাসিন্দা নন ,  তাই তার সম্পর্কে আমার বেশি কিছু জানা ছিলনা ।  খোঁজ খবর করতে গিয়ে কিছু চমকপ্রদ তথ্য পাওয়া গেল ।  তথ্য গুলো এরকমঃ১ )  ভদ্রলোকের মরহুম পিতা অনেকদিন আগে এই এলাকার একজন জোতদার শ্রেনীর মানুষ ছিলেন ।  তখন এই এলাকা সিটি কর্পোরেশনের আওতাভুক্ত ছিল না ।  প্রচুর জমি জমার মালিক হলেও বাবর আলীর পিতা তৎকালীন ইউনিয়ন পরিষদ নির্বাচনে তিনবার প্রতিদ্বন্দ্বিতা করে তিনবারই পরাজিত হয়েছেন । ২ )  পিতার রেখে যাওয়া সম্পত্তি বাবর আলীরা তিন ভাই ধুমসে বিক্রি বাট্টা করে জুয়া খেলে আর মদ খেয়ে উড়িয়ে দিয়েছেন ।  বাবর আলীর ভাগের জমিগুলো আজ থেকে প্রায় কুড়ি বছর আগে সিটি কর্পোরেশন এলাকার মধ্যে পড়ায় জমিগুলোর দাম রাতারাতি বেড়ে যায় ।  ফলে প্রায় শেষ হয়ে আসা দশ বারো বিঘা জমিও এখন কয়েক কোটি টাকার সম্পত্তি । ৩ )  বাবর আলীর শিক্ষাগত যোগ্যতা সম্পর্কে একেক জন একেক কথা বলে ।  কেউ বলে ম্যাট্রিক পাশ ,  কেউ বলে বাংলায়  ‘ ম্যাট্রিক ’  লিখতে বললে তিনি কলম ভেঙ্গে ফেলবেন ইত্যাদি ইত্যাদি ।  তিনি নিজে কিছু বলেন না ।  মনোনয়নপত্র জমা দেওয়ার সময় শিক্ষাগত যোগ্যতার ঘরে তিনি কী লেখেন কেউ জানেনা ।  তবে ভদ্রলোক কথাবার্তায় খুব চৌকশ ।  বাট ,  সো ,  হোয়াই ইত্যাদি ইংরেজি শব্দ তিনি আকছার ব্যবহার করে থাকেন ।  এ ছাড়া তার একটি প্রিয় ইংরেজি বাক্য আছে ,  ড্রিঙ্কস ফেস্টিভ্যাল ।  সে কথায় পরে আসছি । ৪ )   “ বাবর এ্যান্ড সন্স ”   ( যদিও তার কোন পুত্র নাই ,  চারটিই কন্যা )  নামে তার গ্রোসারি শপটি মুলতঃ আড্ডাখানা ।  বাবর আলী এই দোকানে বসে যত না ব্যবসা করেন ,  তার চেয়ে বেশি মহল্লার কিছু সুযোগ সন্ধানী লোকেদের সাথে বসে চা ,  পান ও সিগারেট সহযোগে আড্ডা দেন ।  দু ’ জন কর্মচারী দোকান চালায় ।  দোকানের পেছনে একটা ঘর আছে ।  সন্ধ্যের পর সেই ঘরে বসে গভীর রাত পর্যন্ত মদ খাওয়া হয় ।  বাবর আলীর ভাষায় ,  ড্রিঙ্কস ফেস্টিভ্যাল । ৫ )  চার কন্যার তিনটিকে তিনি অনেক টাকা পয়সা খরচ করে বিয়ে দিয়ে ফেলেছেন ।  শেষ কন্যাটি ক্লাস নাইনে পড়া অবস্থায় এক ট্রাক ড্রাইভারের ছেলে তুফান মিয়ার সাথে পালিয়ে গেছে ।  তুফান মিয়ার আগের পক্ষের স্ত্রী ও একটি সন্তান আছে ।  তাদের ফেলে রেখে সে বাবর আলীর মেয়েকে নিয়ে পলাতক ।  বাবর আলী থানায় জিডি করলেও পুলিশ এখনো তাদের ধরতে পারেনি ।  তবে তারা তুফান মিয়ার বাবা ট্রাক ড্রাইভার ইরফান মিয়াকে গ্রেপ্তার করে কোর্টে চালান দিয়ে দিয়েছে । ৬ )  পঞ্চমবার নির্বাচনে হেরে যাবার পর বাবর আলীর স্ত্রী স্ট্রোক করে মারা যান ।  ফলে তার স্ত্রীর সংখ্যা তিনটি থেকে কমে দু ’ টিতে নেমে আসে ।  এতদিন সেই শূন্যস্থান পূরণের চিন্তা ভাবনা বাবর আলীর ছিল না ।  তবে এবার নির্বাচনের প্রচারে নেমে বাড়ি বাড়ি ঘুরতে ঘুরতে ওয়ার্ডের প্রত্যন্ত এলাকায় এক ষোড়শী মেয়েকে দেখার পর থেকে তার মন একটু নরম হয়েছে ।  মেয়েটি গরীব ঘরের হলেও দেখতে সুশ্রী ।  বিস্তর টাকা পয়সা থাকায় মেয়েটিকে নিজের ঘরে তুলে আনা বাবর আলীর জন্য তেমন কঠিন কাজ নয় ।  তিনি আপাততঃ সেই চিন্তা ভাবনার মধ্যে আছেন এবং টুকটাক যোগাযোগ রক্ষা করে চলেছেন ।  ইতিমধ্যে বাবর আলীর লোক মেয়েটির বাড়িতে এক টুকরি ফজলী আম দিয়ে এসেছে । ৭ )  ষষ্ঠবার বাবর আলী হারলেন কেন ,  তার পোস্ট মর্টেম তিনি নিজেই করেছেন ।  তাতে দেখা যাচ্ছে ,  মীর জাফর আলী খানের বংশের বাতি এখনো জ্বলছে ।  অর্থাৎ বাবর আলীর লোকেরা বেইমানী করেছে ।  এর আগেও বার বার লোক বদল করে বেইমানী ঠেকানো যায়নি ।  বস্তিবাসী ও নিম্নবিত্তদের জন্য বাবর আলী ভোট প্রতি একশো টাকা করে বরাদ্দ করলেও সে টাকা তাদের হাতে পৌঁছায়নি ।  প্রচারের কাজে নিয়োজিত তার নিজের লোকজনই সেই টাকা মেরে দিয়েছে । ৮ )  ভোটে হেরে যাবার আর একটা বড় কারণ হলো ,  ভোটারদের দোয়া না পাওয়া ।  ওয়ার্ডের যেসব ভোটারকে নগদ টাকা দেওয়া সম্ভব নয় ,  তাদের মোবাইল নম্বর সংগ্রহ করে বাবর আলী প্রত্যেকের নম্বরে দু ’ শো টাকা করে ফ্লেক্সি পাঠিয়েছেন এবং এসএমএস করে দোয়া চেয়েছেন ।  কিন্তু নির্বাচনের ফলাফল থেকে দেখা গেছে এই কৌশলে দোয়া চেয়ে তেমন লাভ হয়নি ।  উল্টো রিটার্নিং অফিসারের কাছে জবাবদিহি করতে গিয়ে বাবর আলী পেরেশান ।  ‘ ফ্লেক্সি করে টাকা কে পাঠিয়েছে ,  আমি কী জানি ?  ’  ‘ আপনি দোয়া চেয়ে এসএমএস পাঠাননি ?  ’  ‘ হাঁ ,  পাঠিয়েছি ।  তাতে কী হয়েছে ?  ডিজিটাল বাংলাদেশে আমি ডিজিটাল পদ্ধতিতে ভোটারদের কাছে দোয়া চেয়েছি ।  এতে দোষের কী হলো ?  ’ ৯ )  পরাজয়ের আর একটা কারণ হলো ,  বাবর আলীর চেহারা ।  বাংলা ছায়াছবির ভিলেন ডিপজলের চেহারার সাথে তার চেহারার খুব মিল ।  অনেকটা যমজ ভাইয়ের মতো মনে হয় ।  চেহারার এই সাদৃশ্য নির্বাচনে প্রভাব ফেলেছে ।  তিনি যে খারাপ লোক নন ,  সেটা তার চেহারা দেখে কেউ বিশ্বাস করেনি ।  বস্তিবাসী ও নিম্নবিত্ত ঘরের বউ বেটিরা বিটিভিতে বাংলা ছায়াছবি দেখে ডিপজলকে খুব ভালোভাবেই চেনে ।  তারা কেউ বাবর আলীকে ভোট দেয়নি । ১০ )  বাবর আলী নিজের চেহারা সম্পর্কে সচেতন থাকায় তার পোস্টার ও লিফলেটে নানা এ্যাঙ্গেলের নিরীহ ভঙ্গীর ছবি ছাপিয়ে বিলি করেছেন ।  ছবিতে তার পরনে সাদা পাঞ্জাবী ,  চোখে সুরমা ও মাথায় কিস্তি টুপী ।  কিন্তু এতে তেমন কাজ হয়েছে বলে মনে হয়না । ১১ )  বাবর আলীর প্রতীক ছিল মোরগ ।  লোকজন নিয়ে মানুষের বাড়ি বাড়ি ভোট চাইতে যাওয়ার সময় তার একজন চামচার হাতে সব সময় একটা তাজা মোরগ থাকতো ।  সে প্রার্থীর গা ঘেঁষে দাঁড়িয়ে মোরগটি ভোটারের সামনে উঁচু করে তুলে ধরতো ।  সন্ধ্যের পর মোরগটি জবাই করে বাবর আলীর মদের আসরে উৎসর্গ করা হতো ।  পরদিন সকালে আবার একটি নতুন মোরগ কেনা হতো ।  নির্বাচনে হেরে যাবার পর এ নিয়ে অনেক তর্ক বিতর্ক হয়েছে ।  বোতলের নাপাক পানির সাথে ভোটের মার্কা জবাই করে খেয়ে ফেলা ঠিক কাজ হয়নি ।  তা ’  না হলে এভাবে কেউ হারে ? একজন বাবর আলীর এই এগারোটি তথ্য জানার পর আমার মনে হয়েছে ,  নির্বাচনে তার জেতার কোন কারণ ছিল না ।  আপনাদের কী মনে হয় ?   *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  রি - পোস্ট ।  

                    




গল্পঃ বউ চোর




                        শহর থেকে গ্রামে নানার বাড়ি বেড়াতে যাওয়া এক কালে খুব আনন্দের ব্যাপার ছিল ।  আমরা ছয় ভাইবোন যখন ছোট ছিলাম ,  তখন স্কুল ছুটি হলে নানার বাড়ি বেড়াতে যাওয়ার জন্য উন্মুখ হয়ে থাকতাম ।  গ্রামের খোলামেলা পরিবেশ ,  গাছের টাটকা ফল ,  পুকুরের তাজা মাছ ,  বাড়ির গাই দোয়ানো দুধের সর ,  আহা !  তবে নানাভাইয়ের কাছে গল্প শোনার প্রতি আমাদের আকর্ষণ ছিল সবচে ’  বেশি ।  তাঁর ভাণ্ডারে ছিল অসংখ্য গল্পের মজুদ ।  রাখালের গল্প ,  চাষীর গল্প ,  বাঘ সিংহ হরিণ শেয়াল আর সারসের গল্প ।  যুবক বয়সে তিনি কী কী দুঃসাহসিক কাজ করেছেন ,  সেসব গল্প ।  অন্যের গাছে উঠে চুরি করে ফল পেড়ে খাওয়ার গল্প । একবার  ( ১৯৬৭ সালের দিকে )  আমাদের পাঁচ ভাইবোনকে  ( বড়ভাই এসব গল্প শুনতেন না )  তাঁর চারপাশে বসিয়ে নানাভাই জিজ্ঞেস করলেন ,   ‘ এ পর্যন্ত তোমরা আমার কী কী চুরির গল্প শুনেছ ?  ’  আমরা সমস্বরে বললাম ,   ‘ আম ,  তেঁতুল ,  নারকেল ,  কলা আর বাতাবী লেবু ।  ’  ‘ বেশ ।  আজ তোমাদেরকে বলবো বউ চুরির গল্প ।  ’  ‘ বউ চুরি ?  ’  ‘ হাঁ ,  বউ চুরি ।  আমার বউকে আমি কীভাবে চুরি করে নিয়ে এসেছিলাম ,  সেই গল্প ।  ’ আমাদের নানী আমাদের জন্মের আগে মারা যাওয়ায় তাকে আমরা কেউ দেখিনি ।  সে যুগে তার কোন ছবিও ছিল না ।  তার ব্যাপারে আমাদের বরাবরই খুব কৌতূহল ছিল ।  কিন্তু মায়ের কাছে তার সম্পর্কে যৎসামান্য শুনে আমাদের কৌতূহল মিটতো না ।  তাই নানাভাইয়ের বউ চুরির গল্প শোনার জন্য আমরা লাফিয়ে উঠলাম ।   ‘ ইস্ ,  বউ চুরির গল্প !  ’ নিজেদের মধ্যে আমরা বলাবলি করলাম ,   ‘ খুব মজার হবে ,  তাই না ?  বলো নানাভাই ,  তাড়াতাড়ি বলো ।  ’  ‘ তোমাদের নানীর বয়স যখন দশ বছর ,  তখন আমার বয়স ছিল পনেরো ।  ঐ বয়সে আমাদের বিয়ে হয়ে গেল ।  ’  ‘ এ আল্লাহ্‌ !  এত ছোট বয়সে কোনদিন বিয়ে হয় ?  ’  ‘ তখনকার দিনে যে তাই হতো ভাই ।  ’  ‘ এ্যাই ,  তুই চুপ কর !  খালি বকর বকর করে !  তুমি বলো নানাভাই ।  ’  ‘ হাঁ ,  শোনো ।  বিয়ে তো হলো ,  কিন্তু ফ্রক প্যান্ট পরা তোমাদের নানী তার বাবার বাড়িতেই থেকে গেল ।  ’  ‘ কেন ?  ’  ‘ তোমাদের নানী যে তখনো লায়েক  ( সাবালিকা )  হয়নি ।  লায়েক না হলে স্বামীর বাড়ি যেতে নেই ।  ’  ‘ লায়েক হলে কী হয় ?  ’ আমাদের মা সে সময় পাশ দিয়ে যাচ্ছিলেন ।  তিনি নানাভাইকে উদ্দেশ্য করে বললেন ,   ‘ আপনি যে কী সব গল্প বলেন না আব্বা !  এসব গল্প ওদের বলবেন না তো !  ’ নানাভাই বিব্রতমুখে মায়ের দিকে তাকিয়ে বললেন ,   ‘ আচ্ছা ,  ঠিক আছে ।  বউ চুরির গল্প থাক ।  অন্য গল্প বলি ,  কেমন ?  ’  ‘ না ,  না ,  না ।  ’  আমরা অন্য গল্প শুনতে রাজী নই ।  বউ চুরির গল্পই বলতে হবে ।  নানার সাথে বহু দেন দরবারের পর শেষে সিদ্ধান্ত হলো যে ,  আজ নয় ,  কাল নানার আমবাগানের ভেতর মাদুর পেতে বসে আমরা বউ চুরির গল্প শুনবো ।  আর গল্প শোনার সময় কেউ কোন কথা বলতে পারবে না । সিদ্ধান্ত অনুযায়ী পরদিন নির্ধারিত স্থানে বসে নানাভাই গল্প বলা শুরু করলেন ।  যেহেতু প্রশ্ন করা যাবে না ,  তাই  ‘ লায়েক হলে কী হয় ’  ,  সেটা আর জানা হলো না ।  ‘ তোমাদের নানী তো তার বাপের বাড়িতে থেকে গেল ।  আমাদের গ্রাম থেকে তার বাপের বাড়ি অনেক দূর ।  অত দূরে তো আর যখন তখন ইচ্ছে করলেই যাওয়া যায় না ।  কিন্তু সেখানে যেতে আমার খুব ইচ্ছে করতো ।  ’  ‘ কেন ?  তোমার যেতে ইচ্ছে করতো কেন ?  ’  সব ছোট ভাইটার  ( বয়স ছয় বছর )  এই আজগুবি প্রশ্নে আমি  ( বয়স বারো বছর )  ও আমার বোন  ( বয়স চৌদ্দ বছর )  মহাবিরক্ত ।  আমরা দু ’ জন তার দুই কান মলে দিয়ে চুপ থাকার জন্য ধমকে দিলাম ।  কানমলা খেয়ে সে কেঁদে ফেললো ।  নানাভাই তাকে আদর করে কান্না থামিয়ে কোলে বসিয়ে নিয়ে বললেন ,   ‘ তুমি বড় হয়ে যখন বিয়ে করবে ,  তখন তোমারও শ্বশুরবাড়ি যেতে ইচ্ছে করবে ।  ’ ছোটভাই বললো ,   ‘ আমি বিয়ে করবো না ।  ’  ‘ আচ্ছা করিস না ।  নানাভাই ,  তুমি ওর সাথে বক বক করো না তো !  গল্প বলো ।  ’  ‘ হাঁ ,  শোনো ।  আমার বাবা ও শ্বশুর দু ’ জনেই ছিলেন জোতদার মানুষ ।  ’  ‘ জোদ্দার কী ?  ’  আমার আরেক ভাইয়ের প্রশ্ন  ( বয়স দশ বছর )  ।  ‘ যাদের অনেক জমি জমা থাকে ,  তাদের জোতদার বলে ।  তো শোনো ,  এরপর কী হলো ।  একদিন আমি খুব ভোরে কাউকে কিছু না বলে একা একা আমার বউকে দেখার জন্য ওদের গ্রামের উদ্দেশ্যে রওনা হয়ে গেলাম ।  হাঁটতে হাঁটতে দুপুরবেলা গিয়ে পৌঁছালাম ওদের গ্রামে ।  কিন্তু ওদের বাড়ি আর খুঁজে বের করতে পারি না ।  কাউকে কিছু জিজ্ঞাসা করতেও ভয় লাগে ।  বিয়ের সময় ঢাক ঢোলের বাদ্য বাজনাসহ অনেক লোকজন নিয়ে ছোট বাবার  ( ছোট চাচার )  সাথে ঘোড়ায় চড়ে এই গ্রামে এসেছিলাম ।  শুধু এটুকু মনে আছে যে ,  আমার শ্বশুরবাড়ি ছিল টিনের ছাউনি দেওয়া বিশাল লম্বা একটা বাড়ি ।  চারপাশে আম কাঁঠালের গাছ ।  কিন্তু এখন সে বাড়ি আর চোখে পড়ছে না ।  চারদিকে খড়ের চালা দেওয়া ছোট ছোট কুঁড়ে ঘর দেখে মন খারাপ হয়ে গেল ।  ’  ‘ কুঁড়ে ঘর দেখে তোমার মন খারাপ হয়ে গেল কেন ?  ’  আরেক ভাইয়ের প্রশ্ন  ( বয়স আট বছর )  ।  নানাভাই হতাশ কণ্ঠে বললেন ,   ‘ উকিলের ছেলেরা খালি উকিলের মতো প্রশ্ন করে ।  গ্রামের কাঁচা রাস্তায় দশ বারো মাইল হেঁটে ক্লান্ত হয়ে বউ দেখতে এসেছি ।  কিন্তু বউয়ের বাড়ি খুঁজে পাচ্ছি না ।  মন খারাপ হবে না ?  ’  ‘ তুমি হেঁটে গেলে কেন ?  ঘোড়ায় চড়ে গেলেই তো হতো ।  ’  ‘ এ্যাই চুপ !  একদম কথা বলবি না ।  ’ নানাভাই বললেন ,   ‘ আরে বোকা !  আমাদের বাড়িতে ঘোড়ার গাড়ি ,  গরুর গাড়ি ,  পালকি সবই ছিল ।  কিন্তু সেসব নিয়ে রওনা দিলে বাবা টের পেয়ে যাবে না ?  আমার বাবাকে তো তোমরা দেখনি ।  ভীষণ রাগী মানুষ ছিল ।  যাই হোক ,  কথা বোলো না ,  শোনো ।  বউয়ের বাড়ি খুঁজতে খুঁজতে বিকেল হয়ে গেল ।  ক্ষিধে ও ক্লান্তিতে আমার দুই পা আর চলে না ।  অচেনা লোকজনকে কিছু জিজ্ঞেস করতেও সাহস হয় না ।  তা ’ ছাড়া আমার শ্বশুরের নামও আমি জানতাম না ।  শুধু বউয়ের নাম জানতাম ।  ময়মুনা ।  ’  ‘ ময়মুনা ?  ছিঃ ,  কী বিচ্ছিরি নাম !  ’  ‘ এ্যাই ,  তুই চুপ করবি ?  ’  ‘ খুঁজে খুঁজে বাড়ি না পেয়ে আমি হতাশ হয়ে ফিরে যাবো কী না ভাবছি ,  ঠিক এই সময় হঠাৎ সেই বড় বাড়িটা আমার চোখে পড়লো ।  বাড়ির পাশে আমবাগানের ভেতর ক ’ জন ছেলে মেয়ে এক্কা দোক্কা খেলছে ।  আমি গাছগুলোর আড়ালে নিঃশব্দে পা টিপে টিপে হেঁটে তাদের কাছাকাছি গিয়ে দেখি ,  একটা মেয়েকে আমার বউয়ের মতো লাগছে ।  ’ বিপুল উল্লাসে হাততালি দিয়ে আমরা সবাই দাঁড়িয়ে গেলাম ।  নানাভাই তার বউ খুঁজে পেয়েছে ,  এটাই আমাদের উল্লাসের কারণ ।  ‘ বসো বসো ।  আসল গল্প তো এখনো শোনইনি ।  ’  নানাভাই আমাদের হাত ধরে বসিয়ে দিয়ে বললেন ।   ‘ ওদের খেলা শেষ হতে হতে সন্ধ্যে হয়ে গেল ।  সে পর্যন্ত আমি চোরের মতো চুপচাপ আমগাছের আড়ালে লুকিয়ে থাকলাম ।  খেলা শেষে সবাই নিজ নিজ বাড়ি চলে গেল ।  আমার বউয়ের মতো দেখতে মেয়েটা এক্কা দোক্কা খেলার মাটির তৈরি হাঁড়ি ভাঙা খোলা গুলো কুড়িয়ে নিয়ে বাড়ির ভেতর যাওয়ার আগে আমি গাছের আড়াল থেকে বেরিয়ে তার কাছে গিয়ে বললাম ,  তোমার নাম ময়মুনা ?  মেয়েটি ঘাড় নেড়ে হাঁ - সূচক জবাব দিয়ে বললো ,  আপনি কে ?  ’ আমি মজিবর ।  তোমার সাথে আমার বিয়ে হয়েছে । মেয়েটি এদিক ওদিক তাকিয়ে ভয়ে ভয়ে বললো ,  এখানে এসেছেন কেন ? আমি বললাম ,  তোমাকে দেখতে । মেয়েটি আরো ভয় পেয়ে গেল ।  বললো ,  বাবা জানতে পারলে আমাকে মারবে । আমি বললাম ,  ঠিক আছে ।  তোমাকে দেখা হলো ।  আমি এখন যাই । মেয়েটি হড়বড় করে বললো ,  তাই করেন ।  আপনি চলে যান । আমি ক্লান্ত ও ক্ষুধার্ত শরীরে বাড়ির দিকে রওনা দিলাম ।  কিছু দূর আসার পর মনে হলো ,  ময়মুনা আমাকে পেছন থেকে ডাকছে ।  তার হাতে এক জগ পানি আর বাঁশের তৈরি কাঠা ভর্তি গুড় মুড়ি ।  সে দৌড়ে আমার কাছে এসে হাঁপাতে হাঁপাতে বললো ,  এগুলো খেয়ে যান । রাস্তার ধারে একটা গাছের নিচে বসে আমি রাক্ষসের মতো গুড় মুড়ি খেয়ে জগ মুখে ধরে ঢক ঢক করে ঠাণ্ডা পানি খেয়ে প্রাণ ফিরে পেলাম ।  ময়মুনা পাশে বসে আমার খাওয়া দেখছিল ।  সে বললো ,  রাত হয়ে গেল ।  অন্ধকারে বাড়ি যাবেন কীভাবে ?  ভয় লাগবে না ? আমি বললাম ,  একটু একটু ভয় তো এখনই লাগছে ।  তুমি যাবে আমার সাথে ?  তুমি সাথে থাকলে ভয় লাগবে না । ময়মুনা কিছুক্ষণ ভেবে বললো ,  চলেন যাই । গ্রামের রাস্তায় রাতের বেলা লোকজন তেমন থাকে না ।  ঝিঁঝিঁ পোকার ডাক ছাড়া চারদিক নিস্তব্ধ ।  আমি আর ময়মুনা রওনা হলাম আমাদের বাড়ির দিকে ।  মাইল খানেক হাঁটার পর ময়মুনা কাঁদো কাঁদো স্বরে বললো ,  হাঁটতে পারছি না । কী মুশকিল !  আমি বললাম ,  আস্তে আস্তে হাঁটো । কিন্তু কিছুদূর হেঁটে ময়মুনা রাস্তার ওপর বসে পড়লো ।  কাঁদতে কাঁদতে বললো ,  আমি আর হাঁটতে পারবো না । আকাশে আধ ফালি চাঁদ উঠেছে ।  চাঁদের আলোয় ওর মুখের দিকে তাকিয়ে আমি ঘাবড়ে গেলাম ।  বেচারী ঘেমে নেয়ে অস্থির ।  এত রাস্তা এই ছোট মেয়ে হেঁটে যাবে কীভাবে ,  আগে ভেবে দেখিনি ।  বললাম ,  এক কাজ করো ।  আমার পিঠে উঠে বসো ।  আমি তোমাকে পিঠে করে বয়ে নিয়ে যাবো । ময়মুনাকে পিঠে তুলে নিয়ে আমি বড় বড় শ্বাস নিতে নিতে হাঁটছি ।  মাঝে মাঝে ওকে পিঠ থেকে নামিয়ে রাস্তার ধারে বসে একটু জিরিয়ে নিই ।  তারপর আবার ওকে পিঠে তুলে নিয়ে হাঁটা ধরি ।  এভাবে কতক্ষণ হেঁটেছি বলতে পারবো না ।  এক সময় আমার আর কিছু মনে নাই ।  ’  ‘ তারপর ?  তারপর কী হলো ?  ’  আমরা সবাই উৎকণ্ঠা নিয়ে নানাভাইয়ের গা ঘেঁষে বসলাম । পরদিন দুপুরে প্রচণ্ড জ্বর নিয়ে আমি নিজের ঘরে শুয়ে উহ্ আহ্ করছি ।  আমার রাগী বাবা বাড়ির উঠানে বাঘের মতো পায়চারী করছেন আর বলছেন ,  ভাবতে পারো ,  অতটুকু ছোট মেয়েটা রাতের অন্ধকারে রাস্তার মধ্যে বসে হারামজাদাটাকে আঁকড়ে ধরে হাউ মাউ করে কাঁদছে আর চিৎকার করে বলছে ,  আমার স্বামী মরে গেছে ,  আমার স্বামী মরে গেছে ।  আরে ,  আমার বংশের ছেলে বউ নিয়ে আসবে পালকিতে করে ।  বাড়িতে চার চারজন বেহারা তিনবেলা বসে বসে খায় ।  আর তোমার এই কুলাঙ্গার ছেলে চুরি করে বউ নিয়ে আসছিল পিঠে বয়ে ।  ছিঃ ছিঃ ছিঃ ।  হারামজাদার জ্বরটা সারুক ,  তারপর ওর পিঠের চামড়া কীভাবে তুলতে হয় .  .  .  .  .  .  .  .  .  ।  ’  ‘ তুমি কী সত্যি সত্যিই মরে গিয়েছিলে নানাভাই ?  ’   ( সব ছোট ভাইটা )  ।  ‘ এক থাপ্পড় দেব বেকুব কোথাকার !  মরে গেলে কেউ আবার বেঁচে ওঠে ?  নানাভাই অজ্ঞান হয়ে গিয়েছিল ।  ’   ( আমার বড় বোন )  । গল্পের শেষটুকু এরকমঃ এই ঘটনার এক সপ্তাহ পর নানাভাইয়ের রাগী বাবা মহা ধুমধাম করে ছেলের বউ তুলে এনেছিলেন ।  বউ এসেছিল সেজেগুজে পালকিতে চড়ে ।  কিন্তু নানাভাইয়ের বউ আরো দেড় বছর নানাভাইয়ের মায়ের কাছে ছিল ।  শুধু দিনের বেলা নানাভাই খেতে বসলে সে হাতপাখা দিয়ে তাকে বাতাস করতো ।  ব্যস্ ।   *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *   রি - পোস্ট ।  

                    




কবিতাঃ বাবার জমি কোথায় ? 




                        অনেক বছর আগে , দেড় বিঘা জমি পেয়েছিল বাবা ভাইবোনেদের ভাগে । সে যুগের ভাগ মুখে মুখে ছিল , কাগজ ছিলনা কোনোএখন কোর্টের নোটিশ হয়েছে , কাগজপত্র আনো । জমির দলিল খারিজ খাজনা পরচা দাখিল করোমালিকানা নিয়ে মামলা হয়েছে , উকিল মুহুরি ধরো । খোঁজ করে যেটা জানা গেল সেটা চিন্তার কথা বটেবোঝা গেল বহু ভোগান্তি রয়েছে বুড়ো লোকটার ঘটে । ঢাকার অদূরে কেরানীগঞ্জে ওই দেড় বিঘা মাটিদাবি করে নাকি বসে আছে কোন্ ফ্ল্যাট ব্যবসায়ী পার্টি । বুঝুন এবার ঠেলা , শুরু হয়ে গেল বাবার সঙ্গে ইঁদুর - বেড়াল খেলা । রিটায়ার করা বুড়ো লোকটাকে দৌড়ের ওপর রেখেকামাও পয়সা যত পারা যায় রেখে তাকে উদ্বেগে । উকিল মুহুরি কানুনগো আর কেরানীরা চায় টাকাভেঙে খাবে বলে পেয়ে গেছে তারা কাঁঠাল একটা পাকা । রেকর্ড অফিসে সারাদিন কাটে , মুড়ি খেয়ে কাটে দিনভূমি অফিসের করিডোরে বাবা হাঁটেন ক্লান্তিহীন । কেউ বলে , চাচা আজ তো হবেনা , কাল বেলা দশটায়কেউ বলে , চাচা পাঁচশোটা টাকা বড় কম হয়ে যায় । বালাম বইয়ের পাতা , উইপোকা খেয়ে সাবাড় করেছে , রেকর্ডের দশা যা ’  তা ’  । অফিস ওদের ,  রেকর্ড ওদের ,  দোষটা কিন্তু বাবারদরকার কি পড়েছে বাবার অফিসে অফিসে যাবার ? এই বয়সের মানুষের এত পড়েছে কিসের দায়তার দরকার সাড়ে তিন হাত , এর বেশি কেন চায় ? খাঁটি কথা সেটা সবাই বুঝেছে , সবাই বলেছে , চাচা , দরকার কি বৃদ্ধ বয়সে এভাবে বাঁদর নাচা ? ঠিক , ঠিক , ঠিক ,  সবাই সঠিক ,  কারো কথা ভুল নয়মিছেমিছি বাবা করছেন তার সময়ের অপচয় । একদিন অবশেষে , উকিল সাহেব ভয়ানক কথা শুনালেন বাড়ি এসে ।  ‘ ও জমির আশা ছেড়ে দিয়ে কিছু আপোষ শালিস হোকআপনার যারা প্রতিবাদী তারা রুলিং পার্টির লোক । মন্ত্রী পুলিশ আইন আদালত সবই তো ওদের হাতেকি করে আপনি লড়বেন একা বলুন ওদের সাথে ? তারচে ’  বরং কিছু টাকা নিয়ে ছেড়ে দিন দাবি দাওয়াচেষ্টা করছি দেখা যাক কত বেশি টাকা যায় পাওয়া ।  ’ বোঝা গেল ওরা ভদ্রতা করে কিছু টাকা দিতে চায়নইলে তো ওরা লাশ ফেলে দিয়ে মাগনাই জমি পায় । উকিলের কথা শুনে , বেঁচে রইলেন বাবা আমাদের বারো দিন গুনে গুনে ।  ‘ নিদ্রার চেয়ে প্রার্থনা ভালো ’  শুনেছেন রোজ ভোরেসেদিন সে কথা বেমালুম ভুলে অসীম ঘুমের ঘোরেহারিয়ে গেলেন কোথায় কে জানে , হয়ত বা সেই দেশেযেখানে মামুলি মাটি নিয়ে কেউ ঝামেলা করেনা এসে । যেখানে দলিল খারিজ খাজনা কিছুই কেউ না চায়যেখানে রুলিং পার্টির লোকেরা তারই মতো অসহায় ।  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  রি - পোস্ট । 
                            
                    




গল্পঃ চোর



                        বেশি বয়সের পুরুষ মানুষ কম বয়সী মেয়ে বিয়ে করলে যেসব সমস্যায় পড়ে ,  তার একটা হলো বউয়ের আবদার রক্ষা করা ।  বাচ্চু মিয়ার কথা ধরুন ।  তার বউ রাহেলা বলেছে ,  এবার ঈদে তাকে একটা জামদানী শাড়ি কিনে দিতে হবে ।  বিয়ের পর প্রথম ঈদ ।  এ সময় বউয়ের আবদার বড় স্পর্শকাতর ।  টানাপোড়েনের সংসারে বাপের মৃত্যুর পর সোমত্ত বোনের বিয়ে দিয়ে নিজে বিয়ে করতে করতে বাচ্চু মিয়ার বয়স চল্লিশ ছুঁই ছুঁই হয়ে গেল ।  এই বয়সী লোককে মফঃস্বল শহরের কেউ মেয়ে দিতে চায় না ।  অগত্যা গ্রাম থেকে এক গরীব পরিবারের মেয়ে রাহেলাকে সে বিয়ে করে নিয়ে এল ।  রাহেলার বয়স ষোল সতেরোর বেশি নয় ।  তার চোখে মুখে শিশিরভেজা সদ্য ফোটা গোলাপের হাসি ।  গাঁও গেরামের গরীব ঘরের মেয়ে ।  বয়স যাই হোক ,  স্বামী পেয়েই সে খুশি ।  কিন্তু শশুর বাড়ি থেকে ছেলে কিছু না পাওয়ায় বাচ্চু মিয়ার মা নাখোশ ।  বুড়ি সকাল থেকে সন্ধ্যে পর্যন্ত রাহেলাকে শাপ - শাপান্ত করে ।  তবু হাভাতে ঘরের মেয়ে রাহেলার মুখ থেকে হাসি যায় না ।  সে কলপাড়ে বসে থালা বাসন মাজে ,  রান্নাঘরে লাকড়ি তোলে ,  উঠোন ঝাড়ু দেয় আর ফিক ফিক করে হাসে ।  শাশুড়ি যে কি বলে ,  বেশিরভাগ কথাই সে বোঝে না । তো এই নতুন বউ রাহেলা স্বামীর কাছে শাড়ির আবদার করেছে ।  তাও আবার জামদানী ।  কম দামের জামদানী শাড়িও তিন হাজার টাকার নিচে পাওয়া যায় না ।  বাচ্চু মিয়া শাড়ির দোকানেই সেলসম্যানের কাজ করে ।  শাড়ির দাম তার মুখস্থ ।  বউয়ের আবদার শুনে তার বুক ধড়াস্ করে ওঠে ।  তার এক মাসের বেতন তিন হাজার টাকা ।  ঈদের সময় এক হাজার টাকা বোনাস ।  এর বাইরে তার আর কোন রোজগার নেই । সারাদিন অসংখ্য শাড়ির ভাঁজ খুলে নিজের গায়ে জড়িয়ে খদ্দেরকে দেখাতে হয় ।  বাচ্চু মিয়ার অধিকাংশ খদ্দেরই মহিলা ।  তারা একেক সময় একেক আবদার করে ।  বলে ,   ‘ আঁচলটা কেমন ,  দেখি !  ’  শাড়ির আঁচল নিজের বুকের ওপর ছড়িয়ে দিয়ে বাচ্চু মিয়াকে দেখাতে হয় ।  তার লজ্জা লজ্জা করে ।  কিন্তু উপায় কি ?  এটাই তার চাকরি ।  মহাজন এই কাজের জন্যই তাকেসহ দোকানের চারজন সেলসম্যানকে বেতন দেয় ।  ‘ এই পাড়টা নীলের ওপর হলে ভালো হতো ’  অথবা  ‘ আঁচলের কাজটা বডিতে হলে ভালো হতো ’  – খদ্দেরের এমন নানারকম  ‘ ভালো হতো ’ র জবাব হাসিমুখে দিতে হয় ।  একটুও রাগ করা যাবেনা ।  বয়স যতই হোক ,  কোন মহিলা খদ্দেরকে খালাম্মা ,  চাচিমা এসব সম্বোধন করা যাবেনা ।  বলতে হবে  ‘ আপা ’  অথবা  ‘ ম্যাডাম ’  ।  মালিকের কড়া নির্দেশ ।  একটার জায়গায় বিশটা শাড়ি দেখতে চাইলেও দাঁত বের করে তা ’  দেখাতে হবে ।  কখনোই বিরক্ত হওয়া যাবেনা ।  বেনারসি ,  জামদানী ,  কাতান ,  কাঞ্জিভরম ,  সিল্ক ,  তসর ,  টাঙ্গাইল ,  ছাপা - এমন কোন শাড়ি নেই ,  যা বাচ্চু মিয়ার গায়ে ওঠেনি ।  একজন মহিলা সারা জীবনেও এত শাড়ির স্পর্শ পায় না ।  পরিচিত লোকজন দোকানে এলে বা দোকানের সামনে দিয়ে হেঁটে গেলে গায়ে শাড়ি জড়ানো অবস্থায় বাচ্চু মিয়ার অস্বস্তি হয় ।  সে মাথা নিচু করে দাঁড়িয়ে থাকে ।  ঈদ বা পূজা পার্বণে এই অবস্থা চরমে ওঠে । পনের বছর হলো এই দোকানে চাকরি করছে বাচ্চু মিয়া ।  কিন্তু কোন দিন সে যা করেনি ,  রাহেলাকে খুশি করতে গিয়ে এবার সে তাই করলো ।  ঈদের চারদিন আগে সে দোকান থেকে একখানা জামদানী শাড়ি চুরি করে ঘরে নিয়ে এল ।  কিন্তু রাহেলা চুরি করা শাড়ি পরবে না ।  তাকে অনেক বুঝিয়েও রাজি করাতে পারছেনা বাচ্চু মিয়া ।  হাসি খুশি রাহেলার চেহারা গম্ভীর ।  তার চোখ মুখ থেকে কিশোরী মেয়ের চপলতা উধাও ।  যেন এক মুহূর্তেই সে অনেক বড় হয়ে গেছে ।  বিয়ের পর তার এই চেহারা কখনো দেখেনি বাচ্চু মিয়া ।  সে বিব্রত মুখে বলে ,   ‘ আচ্ছা নে ,  এবারকার মতো পর ।  আর কোনদিন আনবো না ।  ’ রাহেলা চিৎকার করে বলে ,   ‘ না ,  না ।  আপনি এক্ষুনি এই শাড়ি ফেরত দিয়ে আসেন ।  না হলে আমি পাড়ার সবাইকে বলে দেব ।  ’  ‘ সর্বনাশ !  ’  বাচ্চু মিয়া বউয়ের মুখ চেপে ধরে ফিস ফিস করে বলে ,   ‘ তোর কি মাথা খারাপ হয়েছে ?  এই শাড়ি ফেরত দিতে গেলে আমি ধরা পড়ে যাবো ।  আমার চাকরি থাকবে না ।  সবাই আমাকে চোর বলে ঘৃণা করবে ।  ’  ‘ আপনি তো চোরই ।  আমিও আপনাকে ঘেন্না করি ।  ’  ‘ এসব তুই কি বলছিস ?  ’  বাচ্চু মিয়া মহা বেকুব ,   ‘ তোর শখ মেটানোর জন্য আমি এটা নিয়ে এলাম ,  আর তুই আমার সাথে এমন করছিস ?  ছিঃ ছিঃ ,  আগে জানলে এই কাজ করতাম না ।  ’ রাহেলা কোন কথা শুনতে রাজি নয় ।  তার এক কথা ,  এই শাড়ি এক্ষুনি দোকানে ফেরত দিতে হবে ।  তা ’  না হলে সে শাশুড়িসহ পাড়া - প্রতিবেশি সবাইকে বলে দেবে ।  ভীষণ বিপাকে পড়ে গেল বাচ্চু মিয়া ।  গিলে ফেলা সহজ ,  কিন্তু বমি করা কঠিন ।  এই শাড়ি দোকানে চুপি চুপি রেখে আসা সম্ভব নয় ।  ও কাজ করতে গেলে সে নির্ঘাত ধরা পড়ে যাবে ।  অন্য দোকানে বিক্রি করতে গেলেও জানাজানি হয়ে যাবে ।  বাচ্চু মিয়া যে  ‘ গফুর এন্ড সন্স ’  দোকানের কর্মচারী ,  তা ’  বাজারের সবাই জানে ।  ভারি মুশকিল হয়ে গেল ।  এই শাড়ি এখন বাচ্চু মিয়ার গলার কাঁটা । শেষে বউকে অনেক বুঝিয়ে সুঝিয়ে একটা রাতের জন্য শাড়িটা ঘরে রাখার অনুমতি পেল বাচ্চু মিয়া ।  বউয়ের কঠিন শর্ত ,  কাল সকালে দোকানে যাবার সময় অবশ্যই শাড়িটা নিয়ে যেতে হবে ।  বউয়ের শর্ত মেনে আপাততঃ রেহাই পেল সে । রাতে ঘুমের মধ্যে বাচ্চু মিয়া স্বপ্ন দেখলো ।  ঈদের পরদিন তার বউ জামদানী শাড়ি পরে সেজে গুজে স্বামীর সাথে বাপের বাড়ি বেড়াতে গেছে ।  সেখানে গ্রামের মেয়েরা তার শাড়ি দেখে অবাক ।  এত দামি শাড়ি কিনে দিয়েছে তার স্বামী ?  রাহেলার কপাল বটে !  ফেরেশতার মতো স্বামী পেয়েছে সে ।  শহরে বিয়ে হবার এই এক সুবিধা ।  শহরের ছেলেদের মন বড় হয় ।  গ্রামে স্বামীদের হাতে যত টাকাই থাক ,  বউকে তারা কখনো এত দামের শাড়ি কিনে দেবে না ।  তারা টাকা জমিয়ে জমিয়ে শুধু জমি কেনে । শ্বশুরবাড়িতে বাচ্চু মিয়া খুব সম্মান পেল ।  বাড়ির পোষা মোরগ জবাই করা হলো জামাইয়ের জন্য ।  রাহেলা জামদানী শাড়ি পরে মোড়া পেতে বসে রইল উঠোনে ।  তার মুখে স্বর্গের হাসি ।  ঘোমটা টানা প্রতিবেশি মহিলারা ভিড় করে দেখছে তাকে ।  কেউ কেউ এগিয়ে এসে রাহেলার শাড়ির আঁচল হাত দিয়ে পরখ করে চোখ কপালে তুলে ফিরে যাচ্ছে ।  বাচ্চু মিয়ার শাশুড়ি রান্নাবান্নায় ব্যস্ত ।  শশুর নিজ হাতে ডাব কেটে জামাইয়ের হাতে দিয়ে কাঁচুমাচু মুখে দাঁড়িয়ে আছে ।  বাচ্চু মিয়ার দশ বছর বয়সী পিচ্চি শ্যালক তার দুলাভাইয়ের জন্য ঝোপ ঝাড় খুঁজে কিছু বেতফল নিয়ে এসেছে ।  খোসা ছাড়িয়ে সেগুলো একটা মাটির সানকিতে জমা করছে সে । রাহেলার ধাক্কাধাক্কিতে বাচ্চু মিয়ার সুখস্বপ্নের ঘুম ভেঙ্গে যায় ।  সকাল হয়ে গেছে ।  চাটাইয়ের বেড়ার ফাঁক গলে কাঁচা রোদ এসে ঢুকেছে ঘরে ।  ঘড়িতে সাতটা বাজে ।  আটটার মধ্যে দোকানে পৌঁছাতে হবে ।  দেরি হলে মহাজন রাগারাগি করে ।  খুব দ্রুত হাত মুখ ধুয়ে নাস্তা খেয়ে প্রস্তুত হলো বাচ্চু মিয়া ।  রাহেলা তোষকের নিচ থেকে খবরের কাগজ দিয়ে মোড়ানো শাড়িটা এনে ওর হাতে দিয়ে গম্ভীর মুখে বললো ,   ‘ এবার ঈদে আমাকে কোন শাড়ি দিতে হবেনা ।  আপনি এমন কাজ আর করবেন না ।  ’  বাচ্চু মিয়া শাড়ি হাতে নিয়ে ঘর থেকে বেরোলে ওর বৃদ্ধা মা কলতলা থেকে চেঁচিয়ে বললো ,   ‘ তোর হাতে ওটা কি রে ,  বাচ্চু ?  ’  ‘ কিছু না ,  মা ।  ’ বাড়ি থেকে বেরিয়ে হন হন করে হেঁটে বাচ্চু মিয়া মোড় পর্যন্ত এসে দোকানের দিকে না গিয়ে অন্য রাস্তায় রওনা হলো ।  শাড়িটা কোথাও ফেলে দিতে হবে ।  শহরের বড় ড্রেনটা যেখানে গিয়ে খালের সাথে মিশেছে ,  সেখানে সবার অজান্তে এই কাজ সারতে হবে ।  মোড় থেকে মাইলখানেক হাঁটা রাস্তা ।  বাচ্চু মিয়া তার হাঁটার গতি বাড়িয়ে দিল । পথে এক মুদি দোকানের সামনে জটলা দেখে থেমে গেল সে ।  ছেলে বুড়ো ,  নারী পুরুষ সবাই হট্টগোল করছে ।  মাঝবয়সী লুঙ্গি পরা খোঁচা খোঁচা দাড়িওয়ালা এক লোককে ঘিরে তাদের হৈ চৈ ।  বাচ্চু মিয়া ভিড় ঠেলে ভেতরে ঢুকে দেখে ,  লোকটির দুই হাত পিছমোড়া করে বাঁধা ।  মুখে ভুষা কালি আর চুনের ছোপ ছোপ দাগ ।  গলায় দড়ি দিয়ে ঝোলানো পুরনো জুতা স্যান্ডেলের মালা ।  তাকে এখন এই মহল্লার পথে পথে ঘোরানো হবে ।  মুদি দোকান থেকে দুধের প্যাকেট চুরি করতে গিয়ে ধরা পড়ায় লোকটির এই শাস্তির ব্যবস্থা করা হয়েছে ।  একজন অতি উৎসাহী যুবক এক পাটি রাবারের জুতা হাতে লোকটির পাশে দাঁড়িয়ে আছে ।  তার কাজ হলো ,  নতুন কেউ চোরটিকে দেখতে এলে তার হাতে রাবারের জুতা ধরিয়ে দিয়ে চোরের গালে মারার ব্যবস্থা করা ।  বাচ্চু মিয়াকেও জুতা দিয়ে মারতে বলা হলো ।  দু ’ একজন যারা বাচ্চু মিয়াকে চেনে ,  তারা হৈ হৈ করে উঠলো ,   ‘ বাচ্চু ভাই ,  মারেন ,  মারেন ।  ’ বাচ্চু মিয়া হতভম্ব হয়ে দাঁড়িয়ে রইল ।  কি করবে ,  সে বুঝতে পারছেনা ।  চার দিক থেকে সমস্বরে চিৎকার ,   ‘ মারেন ,  মারেন ।  ’  চোরের গালে এক ঘা জুতা মেরে বোকার মতো দাঁড়িয়ে রইল বাচ্চু মিয়া ।   ‘ আরও দুটা বাচ্চু ভাই ,  আরও দুটা ।  মোট তিনটা মারেন ।  ’  বাচ্চু মিয়া আরো দুই ঘা মেরে জুতা ফেলে দিল ।  তারপর সে অতি দ্রুত ভিড় ঠেলে বেরিয়ে দিকভ্রান্তের মতো হাঁটা দিল খালের দিকে ।  তার বগলে কাগজে মোড়ানো জামদানী শাড়ি ।  যত তাড়াতাড়ি সম্ভব ফেলে দিতে হবে এটা ।  নরম শাড়ি এখন তার বগলের নিচে কাঁটা হয়ে ফুটছে । শহরের নালা ও খালের সংযোগস্থলে একটা ইটের ওপর পেশাব করার মতো করে বসে আশেপাশে কেউ আছে কি না দেখে নিল বাচ্চু মিয়া ।  না ,  তার দৃষ্টিসীমার মধ্যে কেউ নেই ।  বুকের ভেতর ঢিপ ঢিপ করছে ওর ।  মাথাটা ভীষণ ভারি ।  মনে হচ্ছে ,  মাথার ভেতর লোহা লক্কড় ভরে বসে আছে সে । আবর্জনাসহ নোংরা কালো পানি ড্রেন থেকে বেরিয়ে স্রোতের মতো মিশে যাচ্ছে খালের পানিতে ।  বিরামহীন কল কল শব্দ ।  আর একবার এদিক ওদিক দেখে নিয়ে চোখ বন্ধ করে শাড়িটা পানিতে ফেলে দিল বাচ্চু মিয়া ।   ‘ আহ্ !  ’ মিনিটখানেক চোখ বন্ধ করে বসে থেকে উঠে পড়লো সে ।  তারপর টলমলে পায়ে একটু নিরাপদ দূরত্বে সরে এসে রাস্তার পাশে একটা ল্যাম্প পোষ্টের গায়ে হেলান দিয়ে দাঁড়িয়ে রইল ।  নিজের পায়ের কালো স্যান্ডেল জোড়ার দিকে নজর গেল ওর ।  এক মুহূর্ত কি যেন ভাবলো সে ।  তারপর পা থেকে এক পাটি স্যান্ডেল খুলে আচমকা নিজের গালে ঠাস ঠাস করে তিন ঘা বসিয়ে দিল বাচ্চু মিয়া ।  স্কুলে যাওয়ার পথে একদল ছেলেমেয়ে ওর এই কাণ্ড দেখে দাঁড়িয়ে পড়েছে ।  তারা বোঝার চেষ্টা করছে লোকটা পাগল কি না !  বাচ্চু মিয়া ওদেরকে চলে যাওয়ার জন্য ধমক দিতেই ওরা সমস্বরে চিৎকার করে উঠলো ,   ‘ পাগল ,  পাগল !  ’  তারপর রাস্তায় পড়ে থাকা নুড়ি পাথর ও ঢিল তুলে ওরা ছুঁড়তে লাগলো বাচ্চু মিয়ার দিকে । বাচ্চু মিয়া সত্যি সত্যিই পাগলের মতো দৌড়ে পালিয়ে যেতে চাইল ।  ছেলেমেয়েরা পেছন থেকে ঢিল ছুঁড়ছে ওর দিকে ।  প্রাণপণে দৌড়াচ্ছে বাচ্চু মিয়া ।   ‘ এ্যাই ,  এ্যাই ’  বলে চিৎকার করে সে সাবধান করছে বাচ্চাদের ।  কিন্তু তাতে ওদের উৎসাহ আরও বেড়ে যাচ্ছে ।  বিপুল বিক্রমে ইট পাটকেল ছুঁড়ছে ওরা ।  এক পাটি স্যান্ডেল থেকে গেছে রাস্তায় ।  পাগলের মতো এক পাটি স্যান্ডেল পরে দু ’ হাতে মাথা ঢেকে দৌড়াচ্ছে বাচ্চু মিয়া ।  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  রি - পোস্ট । 
                            
                    




রম্যরচনাঃ হেঁচকি



                        জিনিষপত্রের দাম বেড়ে যাওয়ায় ইদানিং মানুষজন খুব রেগে আছে ।  এমনকি আমিও ।  আমজনতার এই রাগ প্রকাশের দু ’ একটা নমুনা বলি । আমার দুই ভাড়াটিয়া গত কয়েক মাস ধরে ক্রমাগত বাড়তি হারে বিদ্যুৎ বিল দিতে দিতে এ মাসে রীতিমতো বিদ্রোহ করে বসলো ।  তাদের কথা হল ,  এভাবে বিদ্যুৎ বিল বাড়াতে থাকলে এ বাসায় থাকা যাবে না ।  এটা কেমন কথা যে ,  তিনশো টাকার বিল ছয়শো টাকা হয়ে গেল ?  আমি বললাম ,   ‘ পিডিবি দাম বাড়িয়ে দিলে আমি কি করবো ,  বাবা ?  ’ এক ভাড়াটিয়া লেখার অযোগ্য ভাষায় পিডিবিকে গালি দিয়ে চলে গেল ।  আর একজন সামনের মাসে বাসা ছেড়ে দেওয়ার হুমকি দিয়ে আমার দিকে এমনভাবে তাকালো যেন আমিই সেই বদমাশ পিডিবি ।  ঢাকায় ভাড়াটিয়ারা বাড়িওয়ালার হাতে পায়ে তৈলমর্দন করে ,  আর আমাদের এই মফঃস্বল শহরে ও কাজটি বাড়িওয়ালাদের করতে হয় ।  অতএব আমি কোন উচ্চ বাচ্য না করে চলে এলাম । বাইশ বছর পর এবারের ঈদে স্ত্রী পুত্রসহ শ্বশুরবাড়িতে ঈদ করতে যাচ্ছি ।  আমার অতি বৃদ্ধ শ্বশুর মোবাইল ফোনে আমার মতো বৃদ্ধ জামাতাকে পটিয়ে রাজী করিয়ে ফেলেছেন ।  অবশ্য ,   " আব্বা আর ক ’ দিনই বা আছে '  - এই জাতীয় মিনমিনে বাক্যবানে আমার স্ত্রী আমাকে ঘায়েল করতে পার্শ্ব চরিত্রে ভালো ভূমিকা রেখেছেন ।  যাই হোক ,  বাসে উঠে মাথাপিছু চল্লিশ টাকা হারে একশো ষাট টাকা ভাড়া কনডাকটারের হাতে তুলে দিলে সে ভুরু কুঁচকে বললো ,   ‘ আরো চল্লিশ টাকা ।  ’  আমি মৃদু আপত্তি করে বললাম ,   ‘ ভাড়া বেশি চাইছ কেন ?  ’  যাত্রীদের সাথে ভাড়া নিয়ে বিরামহীন ঝগড়াঝাঁটি করতে করতে কনডাকটারের মেজাজ খাট্টা হয়ে আছে ।  সে এমনভাবে আমার দিকে তাকালো যে ,  ভাড়া নিয়ে আর একটা কথা বললে সে আমাকে সিট থেকে তুলে পা মাথা ভাঁজ করে গাড়ির জানালা দিয়ে বাইরে ফেলে দেবে ।  আমি বেশি কিছু বলতে সাহস পেলাম না ।  তবে আরো চল্লিশ টাকা দণ্ড দিয়ে আমিও ভুরু কুঁচকে কনডাকটারের দিকে এমনভাবে তাকালাম যেন ও ব্যাটাও একটা পিডিবি । এবারের রমজান মাসে মানুষের মেজাজ খুব তিরিক্ষি ছিল ।  একে তো গরমের দিনে লম্বা সময় ধরে না খেয়ে থাকা ।  তার ওপর বাজারে আগুন ।  পরিস্থিতি খুব ভয়াবহ ।  সাত চড়েও আওয়াজ করেন না ,  এমন শান্ত শিষ্ট মানুষ সোবহান সাহেবকেও দশ রোজার দিন বিকেল বেলা দেখলাম ফুটপাথে এক কলা বিক্রেতার সাথে হাতাহাতি করতে ।  সোবহান সাহেব হাই স্কুলের শিক্ষক ।  ক্লাসে পড়ানোর বাইরে তার মুখে কথাবার্তা প্রায় নেই বললেই চলে ।  পাজি ছাত্ররা আড়ালে তাঁকে  " সোবহান আল্লাহ '  বলে ডাকে ।  সোবহান সাহেব তা ’  বিলক্ষণ জানেন ।  কিন্তু কোন ছাত্রকে তিনি কোনদিন বকাঝকা করেছেন ,  এমনটি শোনা যায়নি ।  সেই তাঁর মতো লোকও কলা বিক্রেতার জামা ধরে টান মেরে বোতাম ছিঁড়ে দিলেন । আমি সাধারনতঃ বাজার হাট প্রায় করি না বললেই চলে ।  আমার মিসেস ও ছোট ছেলেটি আমার হয়ে এই ঝক্কি সামাল দেয় ।  রোজার মাঝামাঝি একদিন তাদের দু ’ জনের কিছু অসুবিধা থাকায় আমাকে বাজারে যেতে হল ।  একটা এক কেজি ওজনের রুই মাছ কেনার পর হঠাৎ খেয়াল করে দেখলাম ,  মাছওয়ালার একটা মাছেও কোন মাছি বসছে না ।  অথচ মাছ ও মাছির সখ্যতা চিরকালের ।  পত্রিকায় পড়েছি ,  মাছে ফরমালিন দিলে এই সখ্যতা আর থাকেনা ।  সর্বনাশ !  এই মাছ খেলে তো কিডনি নষ্ট হয়ে যাবে !  আমি ব্যাগের ভেতর থেকে মাছটা বের করে বিক্রেতাকে ফেরত দিয়ে বললাম ,   ‘ মাছ নেব না ।  ’ ব্যস্ ,  শুরু হয়ে গেল মহা গোলমাল ।  মাছওয়ালা বউনির সময় আমাকে টাকা ফেরত দেবে না ।  আর আমিও দুশো আশি টাকার মায়া ছেড়ে যাবো না ।  সব মাছওয়ালা এক হয়ে গেল ।  তাদের কথাবার্তা ও ভাবভঙ্গী মারমুখী ।  এদিকে কয়েকজন ক্রেতা আমার চার পাশে ভিড় করে আমার প্রতি সহানুভূতি দেখালেও কেনার পরে আবার মাছ ফেরত দিচ্ছি কেন এই প্রশ্নে আমাকে অতিষ্ঠ করে তুললো ।  আমি  ‘ ফরমালিন ’  শব্দটা জিবের ডগায় এনেও আবার পেটের ভেতর চালান করে দিলাম ।  মাছওয়ালাদের যে রুদ্রমূর্তি ,  তাতে ফরমালিনের কথা বললে এই বুড়ো বয়সে ধোলাই খাওয়ার সম্ভাবনা আছে ।  অন্ততঃ জামার বোতাম গুলো খোয়ানোর সম্ভাবনা একশো ভাগ ।  শেষে অনেক ধস্তাধস্তির পর মাছওয়ালা আমাকে দুশো টাকা ফেরত দিল ।  বউনির সময় বাঁকি আশি টাকা সে আর ফেরত দেবে না ।  আমার ভীষণ রাগ হল ।  কিন্তু এ বয়সে রাগ করা ছাড়া আর কিই বা করার আছে ,  বলুন ?  পাকা চুলের গেরো বড্ড কঠিন ,  হাত পা শক্ত করে বেঁধে রাখে । এই রোজার মাসেই একদিন ওষুধ কিনতে গেছি ।  প্রতি মাসে আমার ওষুধের যে বাজেট থাকে ,  এ মাসে তাতে আর কুলালো না ।  সব ওষুধের দাম বেড়ে গেছে ।  বুঝতে পারছি ,  ওষুধের দাম দিতে গিয়ে আমি রেগে যাচ্ছি ।  ফার্মেসীতে অনেক খদ্দের ।  তারা যাতে শুনতে না পায় ,  সে জন্য সেলসম্যানকে ডেকে ফিস ফিস করে বললাম ,   ‘ প্রেসক্রিপশনের বাইরে একটা ওষুধ দেওয়া যাবে ?  ’ অনেকে ফার্মেসীতে যৌন উত্তেজক ট্যাবলেট কিনতে আসে ।  সাধারনতঃ বুড়ো হাবড়ারাই এসব ট্যাবলেট কেনে ।  অভিজ্ঞতা থাকায় সেলসম্যান ছেলেটি মুচকি হেসে ফিস ফিস করে করে বললো ,   ‘ কি ওষুধ ,  চাচা ?  ’ আমি বললাম ,   ‘ রাগ কমাবার কোন ভালো ওষুধ পাওয়া যাবে ?  ’ ছেলেটি আমার ওপর রেগে গেল ।  বললো ,   ‘ চাচা ,  বুড়ো হয়ে গেছেন ,  তবু ফাজলামো করার অভ্যাস গেল না ?  রাগ কমাবার ওষুধ হয় ?  যান ,  ফুটেন ।  যত্ত সব হেঁচকি !  ’  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  রি - পোস্ট । 
                            
                    




রম্যরচনাঃ লিচু চিকিৎসা



                        বেশ কয়েক বছর আগের কথা ।  আমার দুলাভাইয়ের গলায় মাছের কাঁটা ফুটেছে ।  স্ত্রীর পরামর্শে আট দশ বার দলা পাকানো শুকনো ভাত খেয়ে তাঁর পেট ফুলে ঢোল হয়ে গেছে ,  কিন্তু গলার কাঁটা নামেনি ।  এখন তিনি তাঁর স্ত্রীর সাথে আর কথা বলছেন না ।  মুখ গম্ভীর করে বসে আছেন । এমন হয়না যে ,  কোন কোনদিন বাড়িতে মেহমানের পর মেহমান আসতেই থাকে ।  সেদিন আমার বোনের বাড়িতে সেই অবস্থা ।  বোনের ননদ তার ছেলে মেয়ে নিয়ে বেড়াতে এসেছে ।  সাথে তার বাগান থেকে পেড়ে আনা শ ’ খানেক লিচু ।  ভাইকে সে পরামর্শ দিল খোসাসহ লিচু গিলে খেতে ।  লিচুর খোসার সাথে আটকে মাছের কাঁটা পাকস্থলীতে চলে যাবে ।  দেশি জাতের দুর্বল চেহারার ছোট ছোট লিচু ।  তার মধ্যেও বেছে বেছে সবচেয়ে ছোট লিচুগুলো আলাদা করা হলো ।  কিন্তু এরকম গোটা দশেক লিচু খোসাসহ গিলে খেয়েও কোন কাজ হলনা ।  লিচু চিকিৎসা বিফলে গেল ।  দুলাভাই তাঁর বোনের সাথে কথা বলা বন্ধ করে দিলেন । দুলাভাইয়ের এক কলিগ স্ত্রী পুত্রসহ বিকেল বেলা বেড়াতে এসেছেন ।  সে সময় মানুষের জীবন তো এত ফাস্ট ছিলনা ।  অফিস ছুটির দিন কলিগরা একে অন্যের বাসায় বেড়াতে যেতেন ।  দুলাভাইয়ের এই অবস্থা দেখে কলিগ ভদ্রলোক প্রায় আলোকবর্ষ গতিতে ছুটে গিয়ে মোড়ের এক হোমিওপ্যাথি দোকান থেকে ওষুধ নিয়ে এলেন ।  সেই ওষুধ দু ’ ফোঁটা দুলাভাইয়ের গলায় ঢেলে দিয়ে তিনি বিজ্ঞের মতো বললেন ,   ‘ আধা ঘণ্টার মামলা ।  যত শক্ত কাঁটাই হোক ,  গলে নেমে যাবে ।  ’ ফলাফল শূন্য ।  আধা ঘণ্টার জায়গায় দু ’ ঘণ্টা পরেও অবস্থা আগের মতো ।  দুলাভাই তাঁর কলিগের ওপর মহাখাপ্পা ।  ভদ্রতার খাতিরে কিছু বলতে পারছেন না ।  কলিগ ভদ্রলোক এই দুই ঘণ্টায় অন্ততঃ কুড়ি বার জিজ্ঞেস করে ফেলেছেন ,  কাঁটা নেমেছে কি না !  দুলাভাই প্রথম দিকে মাথা নেড়ে না সূচক উত্তর দিলেও এখন ভুরু কুঁচকে চুপচাপ বসে আছেন ।  বোঝা যাচ্ছে ,  কাঁটা যথাস্থানেই আছে । পাশের বাসার প্রতিবেশী ব্যাংক অফিসার আমজাদ সাহেব খবর পেয়ে রাত ন ’ টার দিকে মসজিদের হুজুরের দেওয়া পানি পড়া নিয়ে এলেন ।  সাথে বেহেস্তি জেওর ।  পাতা উল্টে বেহেস্তি জেওরের একটা দোয়া বের করে দুলাভাইকে তিন বার পড়িয়ে তিনি হুজুরের পানি পড়া খাইয়ে দিলেন ।  এবার কেল্লা ফতে ।  কাঁটা নামবে না ?  কাঁটার বাপ নামবে । কিন্তু কিছুই হলনা ।  দুলাভাই সারারাত না ঘুমিয়ে কাটিয়ে দিলেন ।  রাতে ভাত খাননি ।  সকালে নাস্তা খেতে গিয়ে যন্ত্রণায় চোখ মুখ কুঁচকে খাওয়া বন্ধ করে দিলেন ।  যেখানে ঢোক গিলতে কষ্ট হচ্ছে ,  সেখানে নাস্তা খাবেন কিভাবে ? খবর পেয়ে আমি দুলাভাইয়ের বাসায় গিয়ে দেখি ,  তিনি আমার ভাগ্নের আনা কবরেজি ওষুধ ছুঁড়ে ফেলে দিয়ে চরম বিরক্তি নিয়ে বারান্দায় বসে আছেন ।  আমার বোন বলল ,   ‘ কাঁটা নামবে কি করে বল্  ?  মানুষের অসুখ বিসুখ হলে আরো বেশি করে নামাজ কালাম দোয়া দরুদ পড়ে ।  আর তোর দুলাভাই নামাজ পড়া ছেড়ে দিয়ে ঘরে বসে আছে ।  হুজুরের পানি পড়া এই জন্যেই তো কাজে লাগেনি ।  ’ গলায় যাতে আঘাত না লাগে সেজন্য দুলাভাই শুধু জিব আর ঠোঁটের সাহায্যে স্ত্রীকে ধমক দিতে গিয়ে কি বললেন ঠিক বোঝা গেল না ।  তবে মনে হল তিনি বললেন ,   ‘ বাজে কথা বলো না ।  ’ আমি দুলাভাইকে অনেক বুঝিয়ে সুঝিয়ে একজন ই , এন , টি স্পেশালিষ্টের কাছে নিয়ে যেতে রাজি করালাম ।  তিনি মুখে কিছু না বলে কাগজে লিখে শর্ত দিলেন যে ,  এবারও যদি কাজ না হয় তো তোর বোনসহ বাড়ি থেকে বেরিয়ে যাবি । আমি বললাম ,   ‘ আমার ভাগ্নে ভাগ্নিদের কি হবে ?  তারাও কি আমাদের সাথে যাবে ?  ’ দুলাভাই কাগজে লিখে জানালেন ,  আমার সাথে মশকরা করছিস ?  ঠিক আছে ,  তোর ব্যবস্থা হবে । ডাক্তারের কাছে যাওয়ার আগে দুলাভাই এক নম্বর কাজ সারার জন্য টয়লেটে গিয়ে দেড় ঘণ্টা কাটিয়ে দিলেন ।  চরম কোষ্ঠকাঠিন্য ।  সম্ভবতঃ লিচু চিকিৎসার ফল ।  খোসা ও বিচিসহ কেউ লিচু খায় ? ডাক্তার সাহেব সব ঘটনা শুনে তাঁর চেম্বারে বসিয়ে নানা রকম যন্ত্রপাতি দিয়ে দুলাভাইয়ের মুখ বোয়াল মাছের মুখের মতো হাঁ করিয়ে রেখে টর্চের তীক্ষ্ণ আলোয় গলার ভেতরটা ভালোভাবে পরীক্ষা করলেন ।  তারপর যন্ত্রপাতি খুলে ফেলে হাসি মুখে বললেন ,   ‘ কাঁটা তো নেই ।  ’ আমি বললাম ,   ‘ কাঁটা নেই ?  তাহলে গলার ভেতর খচ খচ করছে কেন ?  খেতে গেলে ব্যথা করছে কেন ?  ’ ডাক্তার সাহেব বললেন ,   ‘ কাঁটা ফুটে জায়গাটায় একটা ক্ষত হয়েছে ।  তার ওপর শক্ত ভাত ,  লিচুর খোসা এসবে ঘষা খেয়ে ক্ষতটা আরও বেড়ে গেছে ।  এখন ঢোক গিললে বা কিছু খেতে গেলে ব্যথা তো করবেই ।  আমি ওষুধ দিয়ে দিচ্ছি ।  তিন দিন খাবেন ,  ভালো হয়ে যাবে ।  আর এই তিন দিন শক্ত কিছু খাবেন না ।  তরল ও নরম খাবার খাবেন ।  ঠিক আছে ?  ’ ডাক্তার সাহেব এ্যান্টিবায়োটিক দিলেন ।  দুলাভাই তিন দিন পর সত্যি সত্যিই সুস্থ হয়ে গেলেন ।  আমি কয়েকদিন পর তাঁকে দেখতে গেলে তিনি বললেন ,   ‘ তোর বোনের মাথায় গোবর থাকলেও তোর মাথায় দু ’ এক ফোঁটা ঘিলু আছে ।  যা ,  এবারের মতো তোকে ক্ষমা করা হলো ।  ’ আমি বললাম ,   ‘ একশোটা টাকা দিয়ে ক্ষমা করলে ভালো হতো না ?  ’ দুলাভাই খাট থেকে নেমে আমাকে চড় মারার ভঙ্গি করে বললেন ,   ‘ যা ভাগ শালা ।  ’  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  [ এই লেখাটি মাসিক উত্তর বার্তা পত্রিকার এপ্রিল / ২০১১ সংখ্যায় প্রকাশিত ।  ব্লগার বন্ধুরা যারা পড়েননি ,  তাদের জন্য ব্লগে প্রকাশ করলাম ।  ]  রি - পোস্ট । 
                            
                    




রম্যরচনাঃ গচ্চা



                        উত্তরবঙ্গের কোন এক জেলার অধিবাসীদের কৃপণতার কথা সবাই জানে ।  তাদের এই কার্পণ্য নিয়ে অনেক মুখরোচক গল্প খোদ উত্তরবঙ্গেই চালু আছে ।  এই জেলার লোকজন নাকি পোস্ট অফিস ও রেল স্টেশনের কাউন্টারে গিয়ে খাম - পোস্টকার্ড ও ট্রেনের টিকিটের দাম নিয়ে দরাদরি করে ।  আমি নিজে অবশ্য এমন অভিজ্ঞতার সম্মুখীন না হলেও একটু ভিন্ন রকম ঘটনা ঘটতে দেখেছি ।  এই জেলার বাসিন্দা আমার এক অফিস কলিগকে দেখেছি ফার্মেসীতে গিয়ে সামান্য বেশি দামের কারণে ডাক্তারের লেখা প্রেসক্রিপশনের বাইরে অন্য ওষুধ নিয়ে বাড়ি ফিরতে ।  বেশি দামের ওষুধটি ছিল একটি নাম করা প্রতিষ্ঠিত কোম্পানির ।  ক্যাপসুল প্রতি মাত্র পঞ্চাশ পয়সা বেশি দিতে হবে বলে তিনি এক অখ্যাত কোম্পানির ওষুধ কিনে দাঁত বের করে হেসে বললেন ,   ‘ শুনলেন তো ,  দোকানদার কী বললো ?  একই ওষুধ ।  শুধু শুধু বেশি দাম দিতে যাবো কেন বলুন ?  ’ আমি বললাম ,   ‘ হক সাহেব ,  এটা বোধহয় ঠিক হলো না ।  ওষুধের মান কিন্তু একটা ফ্যাক্টর ।  দামে এত সামান্য পার্থক্যের জন্য আজে বাজে কোম্পানির ওষুধ না খাওয়াই ভালো ।  ডাক্তার তো ভালো কোম্পানির ওষুধই লিখে দিয়েছেন ।  ’  ‘ আরে রাখেন আপনার ডাক্তার !  ’  আব্দুল হক তুড়ি মেরে ডাক্তারকে উড়িয়ে দিয়ে তার স্ত্রীর জন্য অখ্যাত কোম্পানির ওষুধ কিনে নিয়ে গেলেন ।  কিন্তু এক সপ্তাহ ওষুধ খেয়েও তার স্ত্রীর ব্যথা ভালো হলো না ।  ডাক্তারকে দ্বিতীয় দফা দেখাতে গেলে আবার ফি দিতে হবে এবং ঝাড়ি খেতে হবে বলে হক সাহেব তার কাছে না গিয়ে প্রেসক্রিপশনে লেখা ওষুধ কিনে নিয়ে বাসায় গেলেন ।  তার আগে বাজে ওষুধ দেওয়ার জন্য ফার্মেসীর সেই কর্মচারীর সাথে তার ঝগড়াঝাঁটি ও হাতাহাতি হলো ।  এতে তার চশমার একটা কাঁচ ভেঙ্গে গেল ।  তবে ভালো খবর হলো এই যে ,  নতুন ওষুধ খেয়ে তার স্ত্রীর ব্যথা কমে যেতে লাগলো । আব্দুল হক অফিসে বসে মনে মনে একটা হিসাব কষে আমাকে বললেন ,   ‘ হেনা সাহেব ,  আপনার কথা না শুনে আমার আটানব্বই টাকা গচ্চা গেল ।  সেদিন আপনি আমাকে আর একটু ভয় দেখালেন না কেন ?  তাহলেই তো ওই ওষুধটা আর নিতাম না ।  ওফ্ !  আটানব্বই টাকা !  ভাবতে পারেন ?  ’ আমি বললাম ,   ‘ ভেবে আর কী হবে ?  হিসাবের গরমিল হলো এখন ভাবনার বিষয় ।  আপনার গচ্চা যাওয়া টাকার হিসাবে একটু গরমিল আছে ।  আরও কিছু টাকা বোধহয় যোগ হবে ।  ’  ‘ কী রকম ,  কী রকম ?  ’  আব্দুল হক নিজের চেয়ার ছেড়ে উঠে আমার কাছে এসে উদ্বিগ্ন কণ্ঠে তার মানসাঙ্কের হিসাবটা বুঝিয়ে দিলেন ।  বললেন ,   ‘ সাত টাকা করে একটা ক্যাপসুলের দাম ।  প্রতিদিন দু ’ টা করে খেলে চৌদ্দ টাকা হয় ।  আমি এক সপ্তাহের ওষুধ নিয়েছিলাম ।  তাহলে চৌদ্দ ইনটু সাত মোট আটানব্বই টাকা হচ্ছে না ?  ’ আমি বললাম ,   ‘ সেটা তো ঠিক আছে ।  কিন্তু ফার্মেসী দোকানের কর্মচারীর সাথে ঘুষোঘুষি করে যে চশমার একটা কাঁচ ভেঙ্গে এলেন ,  ওটার দাম ধরবেন না ?  চশমা ছাড়া তো আপনি একটা লেখাও পড়তে পারেন না ।  অফিসে কাজ করবেন কীভাবে ?  ’  ‘ তাই তো !  ওহ্ সর্বনাশ !  আপনি তো ঠিক কথাই বলেছেন ।  ’  আব্দুল হক উদ্বিগ্ন কণ্ঠে বললেন ,   ‘ আচ্ছা ,  চশমার একটা কাঁচের দাম কত হবে আপনার আইডিয়া আছে ?  ’  ‘ না ভাই ।  আইডিয়া নাই ।  চশমার দোকানে গেলেই জানতে পারবেন ।  তবে সেখানে গিয়ে পয়সা বাঁচানোর জন্য যদি আবার কম পাওয়ারের কাঁচ নেন তো পরে খরচা আরও বেড়ে যাবে বলে দিচ্ছি ।  ’  ‘ আরে না !  কী যে বলেন না !  চশমার কাঁচে যে পাওয়ার লাগবে সেটাই তো নিতে হবে ।  কম পাওয়ার নিলে ও কাঁচ কী কাজে লাগবে ?  মাঝখান থেকে চোখটা আরও খারাপ হবে ।  ’  ‘ এই তো বেশ বুঝতে পারছেন ।  তাহলে এবার দোকানে গিয়ে চশমার কাঁচ লাগান আর কাঁচের দাম ওষুধের দামের সাথে যোগ করে দেখুন মোট কত টাকা গচ্চা গেল ।  চশমার জন্য এ ক ’ দিনে আপনার কিন্তু অনেক ফাইল পেন্ডিং পড়ে গেছে ।  ’ আব্দুল হক বিরক্তির সাথে হাত নেড়ে বললেন ,   ‘ আপনি তো বলেই খালাস ।  আরে ভাই ,  আমার দুই চোখে দুই রকম পাওয়ার ।  ডান চোখের পাওয়ার যে কত ছিল সেটা তো এখন আমার মনে নেই ।  আট দশ বছর আগে নেওয়া চশমা ।  এতদিন কী আর মনে থাকে ?  ’  ‘ চশমার প্রেসক্রিপশনটা নিয়ে দোকানে যাবেন ।  ’  ‘ অতদিন আগের প্রেসক্রিপশন যদি বাসায় খুঁজে না পাই ?  আট দশ বছরে তিনবার বদলী হয়েছি ।  ওই প্রেসক্রিপশন কী আর আছে ?  মনে হয় খুঁজে পাওয়া যাবে না ।  ’  ‘ তাহলে চোখের ডাক্তারকে দেখিয়ে নতুন প্রেসক্রিপশন নিতে হবে ।  সে ক্ষেত্রে চোখের ডাক্তারের ফিও গচ্চা যাওয়া টাকার সাথে যোগ করতে হবে ।  তিনি তো আর বিনে পয়সায় প্রেসক্রিপশন দেবেন না ।  এ্যামাউন্টটা তাহলে আর একটু বাড়বে ।  ’ আব্দুল হক দু ’ হাতে মাথার চুল খামচে ধরে হতাশ গলায় বললেন ,   ‘ নাহ্ ,  আপনি একের পর এক আমার খরচ শুধু বাড়িয়েই যাচ্ছেন ।  এত টাকা আমি পাবো কোথায় ?  ’  ‘ ওই ফালতু ওষুধ কোম্পানির নামে একটা ক্ষতিপূরণের মামলা ঠুকে দেন ।  দেখবেন আপনার সব টাকা পেয়ে গেছেন ।  ’  ‘ আমার এই বিপদের দিনে আপনি ঠাট্টা করছেন ?  ’ কথাবার্তা সেন্টিমেন্টাল পর্যায়ে চলে যাচ্ছে দেখে আমি আর কিছু বললাম না ।  আব্দুল হক আমার ওপর বিরক্ত হয়ে চলে গেলেন ।  বাসায় গিয়ে তিনি সম্ভব অসম্ভব সব জায়গায় লাঙ্গল চষা করে খুঁজেও প্রেসক্রিপশন পেলেন না ।  অগত্যা কী আর করা !  ডাক্তারের ফি এড়ানোর জন্য লায়নস চক্ষু হাসপাতালের আউটডোরে কুড়ি টাকা দিয়ে টিকিট কেটে তিনি চোখ দেখালেন ।  সেখানে তার বাঁ চোখের পাওয়ারও বদলে দেওয়া হলো ।  কিন্তু তিনি চশমার দোকানে গিয়ে বিস্তর দরদাম করে শুধু ভেঙ্গে যাওয়া চশমার ডান চোখের কাঁচ লাগিয়ে নিয়ে চলে এলেন । এরপর একদিন অফিসে বসে কাজ করতে করতে আব্দুল হক ফিস ফিস করে আমাকে বললেন ,   ‘ আচ্ছা ,  মামলা করলে কী সত্যিই ক্ষতিপূরণ পাওয়া যাবে ?  ’ আমি বললাম ,   ‘ ভেজাল বা নকল ওষুধের জন্য তো ওষুধ কোম্পানির বিরুদ্ধে মামলা করা যায় বলে শুনেছি ।  এখন ক্ষতিপূরণ কী পাবেন না পাবেন সেটা একজন উকিলের সাথে পরামর্শ করে দেখতে হবে ।  ’  ‘ তাহলে তো আবার উকিলকে ফি দিতে হবে ।  তাই না ?  ’  ‘ শুধু ফি বলছেন কেন ?  মামলার অন্যান্য খরচ আছে না ?  স্ট্যাম্পের খরচ ,  মুহুরীর খরচ ,  ওকালতনামা .  .  .  .  .  .  .  .  .  .  .  .  .  .  .  ।  ’ হক সাহেব দু ’ হাতে মাথার চুল খামচে ধরে ডুকরে উঠলেন ।  আমার দুই হাত তার নিজের হাতের মধ্যে নিয়ে কাঁদো কাঁদো গলায় বললেন ,   ‘ আর বলবেন না প্লিজ !  ’  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  রি - পোস্ট । 
                            
                    




রম্যরচনাঃ এক্সকিউজ মি ! 




                        ডাক্তার ও পুলিশের মধ্যে কিছু চমকপ্রদ মিল আছে ।  এই দুই পেশার মানুষ সাধারণতঃ তাদের ক্লায়েন্টের সামনে হাসে না ।  মুখ গম্ভীর করে রাখে ।  এরা তাদের ক্লায়েন্টদের সাথে রহস্য করতে ভালোবাসে ।  যেমন ধরুন ,  আপনি কোন মামলার আসামী হয়েছেন ।  পুলিশ আপনাকে গ্রেপ্তার করতে এসেছে ।  আপনি জিজ্ঞেস করলেন ,   ‘ কী ব্যাপার ভাই , আপনারাআমার বাড়িতে কেন ?  ’  পুলিশ মুখ গম্ভীর করে বলবে ,   ‘ থানায় গেলেই জানতে পারবেন ।  ’  বলার সময় পুলিশের চোখে মুখে একটা রহস্য রহস্য ভাব থাকবে ,  যা দেখে আপনি ভীত বা বিভ্রান্ত হবেন ।  বাস্তবে আপনি কখনো আসামী না হয়ে থাকলে আমার কথার সত্যতা যাচাইয়ের জন্য স্বেচ্ছায় আসামী হয়ে পুলিশকে বাসায় আমন্ত্রন করার দরকার নেই ।  বাংলাদেশের সিনেমা বা নাটক দেখলেই চলবে । ঠিক একইভাবে পেশাব ,  পায়খানা ও রক্ত পরীক্ষার রিপোর্ট ডাক্তারের সামনে হাজির করার পর ডাক্তার সাহেব যখন আপনার প্রেসক্রিপশন লিখছেন তখন আপনি যদি জিজ্ঞেস করেন যে ,   ‘ আমার কী হয়েছে ডাক্তার সাহেব ?  ’  ,  তাহলে তিনি গম্ভীর মুখে বলবেন ,   ‘ আপনার এত কিছু জানার দরকার নাই ।  ওষুধ দিলাম ,  ঠিকমতো খাবেন ।  ঠিক আছে ?  ’ অবশ্য পুলিশ ও ডাক্তারদের মধ্যে সবাই এমন গম্ভীর ও রহস্যপ্রিয় নন ,  কিছু ব্যতিক্রম আছে ।  যেমন ,  আমার এক আত্মীয় পুলিশ ইন্সপেক্টর তার অধীনস্থ এস , আই ও কনস্টেবলদের প্রায়ই নানারকম ধাঁধা বলে উত্তর জানতে চান এবং তারা উত্তর দিতে না পারলে নিজে উত্তর বলে দিয়ে হা হা করে হেসে লুটোপুটি খান ।  আবার আমাদের শহরে একজন মেডিসিনের ডাক্তারকে দেখেছি রোগীদেরকে জোক বলতে ।  জোক শুনে রোগযন্ত্রণায় কাতর রোগীদের মুখে হাসি না ফুটলেও ডাক্তার সাহেব নিজে হো হো করে হেসে সেটা পুষিয়ে দেন ।  তো এগুলো হলো ব্যতিক্রম । এই দুই পেশার মানুষের মধ্যে আরও যেসব মিল পাওয়া যায় ,  সেগুলো এরকমঃ *  পুলিশের হাতের লেখা কোর্টের পেশকার ও উকিল মুহুরী ছাড়া অন্যেরা বুঝতে পারেনা ।  ডাক্তারের হাতের লেখা ওষুধের দোকানদার ছাড়া কেউ বোঝে না  ( কিছু ব্যতিক্রম বাদে )  ।  *  এই দুই পেশার লোকের কাছে ফ্রি সার্ভিস বলে কিছু নেই  ( কিছু ব্যতিক্রম বাদে )  ।  *  এই দুই পেশার লোকেরই বদ্ধমূল ধারণা যে ,  তাদের সামনে যে লোকটি বসে বা দাঁড়িয়ে আছে তার অবশ্যই কোন না কোন সমস্যা আছে  ( এ ক্ষেত্রে কোন ব্যতিক্রম নেই )  ।  *  এই দুই পেশার লোকই তাদের ক্লায়েন্টদের সাথে রসিকতা করা পছন্দ করে না  ( এ ক্ষেত্রেও কোন ব্যতিক্রম নেই )  । কিছুদিন আগে একটা কাজে আমি থানায় গিয়েছিলাম ।  থানায় ঢোকার মুখে দেখলাম ,  দু ’ জন মহিলা পুলিশ সেখানে দাঁড়িয়ে নিজেদের মধ্যে হাসাহাসি করছে ।  আমাকে দেখেই তারা হাসি থামিয়ে মুখ গম্ভীর করে ফেললো এবং এমনভাবে আমার দিকে তাকালো যেন আমি এইমাত্র স্ত্রীকে খুন করে থানায় আত্মসমর্পণ করতে এসেছি ।  আমি রিটায়ার করা বুড়ো মানুষ ।  এই বয়সে পুলিশ দেখলে ভয় ডর বেড়ে যায় ।  তাই হাসি হাসি মুখ করে বললাম ,   ‘ মায়েরা ভালো আছেন ?  ’ মায়েরা আমার গতিরোধ করে গম্ভীর কণ্ঠে বললো ,   ‘ কে আপনি ?  এখানে কী চাই ?  ’ আমি থতমত খেয়ে বললাম ,   ‘ কিছু চাই না ।  ওসি সাহেবের সাথে দেখা করতে এসেছি ।  ’ এক মা ধমক দিয়ে বললো ,   ‘ ওসি সাহেবের কাছে কী দরকার ?  ’ আমি বললাম ,   ‘ উনি আমার স্ত্রীর ভাই ।  একটু পারিবারিক কথা আছে ।  ’ আর এক মা আমার পা থেকে মাথা পর্যন্ত উকুন বাছার মতো পরখ করে দেখে বললো ,   ‘ পাগল নাকি ?  ’ আলসেমীর কারণে প্রায় দুই সপ্তাহ ধরে দাড়ি গোঁফ না ছাঁটায় আমাকে পাগলের মতো দেখাচ্ছিল কী না কে জানে !  চেহারায় হয়তো খানিকটা ওরকম ভাব ছিল ।  না হলে মহিলা পুলিশের কাছে সুস্থ মানুষকে পাগল মনে হবে কেন ? এ তো গেল পুলিশের কথা ।  এবার একটু ডাক্তারের কথা শুনুন ।  চার বছর আগে আমার একটা মাইল্ড স্ট্রোক হয়েছিল ।  তারপর থেকেই শরীরের নাট বল্টুগুলো মাঝে মাঝে ঢিলে হয়ে যায় ।  ফলে প্রায়ই আমাকে ডাক্তারের কাছে ছুটতে হয় ।  কিন্তু বার বার গিয়েও তাদের সাথে আমার সখ্যতা হয় না । গত কিছুদিন থেকে বাঁ চোখে একটু ঝাপসা দেখছিলাম ।  চোখ দেখাবো দেখাবো করে একটু দেরিই হয়ে গেল ।  চোখের ডাক্তার ইয়ং ম্যান ।  সম্ভবতঃ চল্লিশ পার হননি ।  চেহারায় রাগী রাগী ভাব ।  বললেন ,   ‘ কী হয়েছে ?  ’ আমি বললাম ,   ‘ কী জানি ,  হয়তো ছানি ।  ’  আমার অজান্তেই উত্তরটা সত্যজিৎ রায়ের  ‘ হীরক রাজার দেশে ’  সিনেমার সংলাপের মতো হয়ে গেল ।  ডাক্তার সাহেব স্থির দৃষ্টিতে কিছুক্ষণ আমার দিকে তাকিয়ে রইলেন ।  তারপর গম্ভীর মুখে নানারকম পরীক্ষা নিরীক্ষা করে এবং ব্লাড প্রেশার মেপে বললেন ,   ‘ রেটিনোপ্যাথী ।  ’ আমি বললাম ,   ‘ রেটিনোপ্যাথী ?  আমি তো এ্যালোপ্যাথী হোমিওপ্যাথীর নাম শুনেছি ।  রেটিনোপ্যাথীর নাম তো কখনো শুনিনি !  ’ ডাক্তার সাহেব গম্ভীর মুখে বললেন ,   ‘ আপনি কী আমার সাথে রসিকতা করছেন ?  ’ আমি জিবে কামড় দিয়ে বললাম ,   ‘ ছিঃ ছিঃ ,  রসিকতা করবো কেন ?  ’  ‘ শুনুন ।  ’  ডাক্তার সাহেব ভয়ানক গম্ভীর হয়ে বললেন ,   ‘ রেটিনোপ্যাথী কোন চিকিৎসা পদ্ধতি নয় ।  এটা আপনার রোগের নাম ।  হাই ব্লাড প্রেশারের কারণে আপনার বাঁ চোখে রক্তক্ষরণ হয়ে ঝাপসা দেখছেন ।  ’  ‘ আমার প্রেশার কত ?  ’  ‘ দুশো কুড়ি বাই একশো ।  এত হাই প্রেশার নিয়ে রোগীরা সাধারণতঃ রেগে থাকে ।  আর আপনি আমার সাথে রসিকতা করছেন ?  আজব লোক তো আপনি !  ’ আমি মাথা চুলকে বললাম ,   ‘ এক্সকিউজ মি !  বুঝতে পারিনি ।  ’ আমার ওপর রাগ করেই কী না কে জানে ,  ডাক্তার সাহেব কোন চিকিৎসাই দিলেন না ।  পরীক্ষা নিরীক্ষার ফলাফল লিখে প্যাডের একটা পাতা ছিঁড়ে তিনি আমার হাতে ধরিয়ে দিয়ে বললেন ,   ‘ তাড়াতাড়ি একজন মেডিসিন বা কার্ডিয়াক ফিজিশিয়ানকে দেখিয়ে আগে ব্লাড প্রেশার কন্ট্রোলে আনুন ।  তারপর রেটিনোপ্যাথী চিকিৎসার জন্য ঢাকার ফার্মগেটে ইসলামিয়া চক্ষু হাসপাতালে যাবেন ।  রাজশাহীতে এ রোগের চিকিৎসা নাই ।  ’ দেখুন ,  কী হ্যাপা হলো !  তাই বলছিলাম কী ,  ভুলেও কখনো পুলিশ ও ডাক্তারের সাথে রসিকতা করবেন না ।   *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *   রি - পোস্ট । 
                            
                    




গল্পঃ যুদ্ধের পর



                        দু ’ হাত ভর্তি গাঁদা ফুল নিয়ে দাঁড়িয়ে আছি মায়ের সামনে ।  মায়ের হাতে রুটি বেলার কাঠের বেলনা ।  সেটা দিয়ে তিনি দুটো বাড়ি দিলেন আমার পিঠে ।  ‘ এই ফুল কোত্থেকে চুরি করেছিস ,  বল ।  ’  ‘ চুরি করিনি ।  স্বপ্নাদি দিয়েছে ।  ’ এটা স্বপ্নাদিদির গল্প ।  আজ থেকে প্রায় পঁয়তাল্লিশ বছর আগের কথা ।  আমার বয়স তখন দশ এগারোর বেশি নয় ।  ক্লাস ফাইভ বা সিক্সে পড়ি ।  ১৯৬৫ সালের পাক - ভারত যুদ্ধের পরের সময় সেটা ।  মফস্বল শহরের আর পাঁচটা মহল্লার মতো আমাদের মহল্লাটাও ছিল হিন্দুপ্রধান ।  চারপাশে প্রায় সবই হিন্দু বাড়ি ।  মাঝখানে আমরাই একঘর মুসলমান ।  তবে যুদ্ধের পর থেকে মুসলমানদের সংখ্যা বাড়তে লাগলো ।  আর হিন্দুদের সংখ্যা কমতে শুরু করলো ।  যেন তেন দামে বাড়িঘর ,  জমিজমা বেঁচে বা বিনিময় করে হিন্দুরা পাড়ি জমাতে শুরু করলো ভারতে ।  তাদের স্থান দখল করতে শুরু করলো ভারত থেকে আসা মোহাজিররা । আব্বা ছিলেন এক হিন্দু উকিলের জুনিয়র ।  তাঁর পাঁচ কন্যার বড়টির নাম ছিল স্বপ্না ।  আমার চেয়ে চার পাঁচ বছরের বড় ছিলেন তিনি ।  পড়তেন আমার বড় বোনের সঙ্গে ক্লাস টেনে ।  কিন্তু বয়সের ব্যবধান স্বত্বেও তার সঙ্গে আমার ঘনিষ্ঠতা ছিল বেশি ।  তাকে আমি স্বপ্নাদি বলে ডাকতাম আর তিনি আমাকে ডাকতেন পটলা বলে ।  তার দৃষ্টিতে আমি ছিলাম পটলের মতো পেট মোটা ।  তাই আসল নাম ছাপিয়ে আমাকে ওই নামে ডাকা ।  যদিও নামটা আমার একদম পছন্দ ছিলনা ,  কিন্তু স্বপ্নাদির মুখের ওপর কিছু বলা ?  ওরে বাবা !  অসম্ভব ।  স্বপ্নাদি ছিলেন ভীষণ মেজাজী ।  তার ইচ্ছার বাইরে কিছু বলা বা করা অন্তত আমার সাহসে কুলাতো না । মহল্লায় আমার খেলাধুলা ছিল মেয়েদের সঙ্গে ।  আর সেসব খেলার মধ্যমণি ছিলেন স্বপ্নাদি ।  লুকোচুরি ,  গোল্লাছুট ,  এক্কাদোক্কা আর বাঘ - বকরি ।  স্বপ্নাদি একাই একশো ।  সব খেলাতেই আমি স্বপ্নাদির দলে ।  তিনি নিজে কখনো হারতেন না ,  আমাকেও হারতে দিতেন না ।  বাঘ - বকরি খেলায় অন্যদের শত প্রতিবাদের মধ্যেও আমাকে চাল দিতে সাহায্য করতেন ।  অন্যরা স্বপ্নাদির মেজাজের ভয়ে মুখ বুজে সহ্য করতো ।  আবার মাঝে মধ্যে ঝগড়াঝাঁটি করে খেলা ভেঙে দিয়ে চলে যেতো ।  তখন স্বপ্নাদি বলতেন ,   ‘ চল্ পটলা ,  তুই আর আমি খেলবো ।  ওদের সাথে কে খেলে রে ?  ’ তারপর আমরা দু ’ জন লুকোচুরি আর কানামাছি খেলতাম ।  মজার ব্যাপার হল স্বপ্নাদি তখন ইচ্ছে করেই আমার কাছে হেরে যেতেন ।  ছোট হলেও সেটা আমি বেশ বুঝতে পারতাম । স্বপ্নাদির কিছু কিছু ব্যাপার আমার একদম ভাল লাগতো না ।  যেমন ,  তার সাথে ফলসা গাছে চড়ে পাশাপাশি ডালে পা ঝুলিয়ে বসে ফলসা খেতে হবে ।  তাদের বাড়ির ছাদে বসে নুন মরিচের গুঁড়ো মাখিয়ে কাঁচা তেঁতুল বা কুল খেতে হবে ।  অথবা স্বপ্নাদির হাতে তার মতো করে চোখে কাজল পরতে হবে ।  এসবে আপত্তি করলে স্বপ্নাদি ভীষণ ক্ষেপে যেতেন ।  বলতেন ,   ‘ যা ভাগ ছোঁড়া ,  আর কখনো আসবি না আমার কাছে ।  ’ আমি মন খারাপ করে চলে যেতাম ।  একটু পরেই স্বপ্নাদি আমাকে খুঁজে বের করে হাত টেনে ধরে বলতেন ,   ‘ পটলা , আয় ।  ’  আমি কাঁদো কাঁদো স্বরে বলতাম ,   ‘ তাড়িয়ে দিয়ে আবার ডাকতে আসো কেন ?  ’ স্বপ্নাদি মুচকি হেসে বলতেন ,   ‘ তুই যে আমার বর ।  তোকে কি আমি তাড়িয়ে দিতে পারি ?  ’  ‘ আমি তোমার বর হবো না ।  ’  ‘ এ ছোঁড়া বলে কি ?  আমার চেয়ে সুন্দর বউ কোথায় পাবি তুই ?  ’ আমি মাথা নিচু করে বলতাম ,   ‘ বীণা দিদি তোমার চেয়ে বেশি সুন্দর ।  ’  ‘ কি বললি !  ’  আঁতকে ওঠেন স্বপ্নাদি ।  আমার গাল টিপে ধরে বলেন ,   ‘ তুই বীণার সাথে মিশিস নাকি ?  আর সে আমার চেয়ে সুন্দর ?  থাম্ , দেখাচ্ছি মজা ।  ’ গালমন্দ করে আমাকে আবার তাড়িয়ে দেন স্বপ্নাদি ।  বীণাদিদির সাথে আমাকে দেখতে পেলে দু ’ জনেরই ঠ্যাং ভেঙে দেবেন বলে শাসিয়ে দেন ।  কিন্তু এসব শাসন গর্জন বড়জোর একদিন ।  পরদিনই দুপুর বেলা আমার প্রিয় আতা ফল নিয়ে হাজির হন স্বপ্নাদি ।  বলেন ,   ‘ পটলা ,  চল্ আমাদের বাগানে বসে খাই ।  ’  আর আমিও সুড় সুড় করে তার পিছে পিছে চলে যাই । দিদিদের বাগানটি ছিল তাদের বাড়ির পেছনে ।  আম ,  কাঁঠাল ,  নারকেল ,  বাতাবি লেবু এসব ফলের গাছ ছাড়াও বাগানের এক অংশে ছিল বাঁশের বেড়া দিয়ে ঘেরা গোলাপ ,  গাঁদা ,  ডালিয়া আর দোপাটি ফুলের গাছ ।  হলদে রঙের তরতাজা গাঁদা ফুলগুলো দেখলে ছেঁড়ার লোভ হতো ।  আমার চোখের দিকে তাকিয়ে মনের ভাব বুঝে ফেলতেন স্বপ্নাদি ।  বলতেন ,   ‘ শোন পটলা ,  বাগানের একটা ফুল যদি তুই ছিঁড়েছিস তো বাবা তোর হাত কেটে ফেলবে ।  খবরদার ,  এই কাজ করিস না ।  ’  ‘ তোমার বাবা জানবে কিভাবে ?  এত ফুলের মধ্যে একটা নিলে কি হয় ?  একটা গাঁদা ফুল দাও না দিদি ।  ওই যে ওইটা ।  ’ স্বপ্নাদি ভয়ে ভয়ে এদিক ওদিক দেখে নিয়ে চট্ করে একটা গাঁদা ফুল ছিঁড়ে আমার হাফপ্যান্টের পকেটে ঢুকিয়ে দেন ।  বলেন ,   ‘ যা পালা ,  পালা ।  এই শেষ ।  আর কোনদিন চাইবি না ।  ’ আমি আনন্দে তিড়িং বিড়িং করে লাফাতে লাফাতে বেরিয়ে আসি বাগান থেকে ।  স্বপ্নাদি যে মিটি মিটি হাসছেন তা দেখার মতো আমার তখন সময় নাই । পূজোর সময় স্বপ্নাদি আমার হাত ধরে মণ্ডপ দেখতে বেরতেন ।  তখন তিনি শাড়ি পরে সাজগোজ করে প্রজাপতির মতো উড়ে বেড়াতেন ।  তাকে তখন অনেক বড় দেখাতো ।  আমার তখন খুব লজ্জা লজ্জা করতো ।  তারপরও দশভুজা দুর্গা প্রতিমা আর বর্শাবিদ্ধ ভয়ংকর অসুরের মূর্তি দেখার লোভ সামলাতে পারতাম না ।  উপরি পাওনা ছিল পূজা মণ্ডপের প্রসাদ আর স্বপ্নাদির কিনে দেয়া হাতি - ঘোড়া বিস্কুট ,  বাঁশি আর রঙ্গিন বেলুন ।  এত ছোট বয়সে ঠিক বুঝে উঠতে পারতাম না যে স্বপ্নাদি তার ছোট বোনদের বা স্বজাতির কাউকে না নিয়ে আমাকে নিয়ে কেন পূজোয় আনন্দ করে বেড়াতেন ? দু ’ একজন কুলীন হিন্দু ,  যারা আমাদের দুজনকেই চিনতেন ,  তারা স্বপ্নাদিকে ধমকের সুরে বলতেন ,   ‘ স্বপ্না ,  তুই যে কি করিস না !  ’  স্বপ্নাদি আমাকে বলতেন ,   ‘ পটলা ,  আমার মতো তুই যেন আবার ঠাকুরকে প্রণাম করে বসিস না ।  তোর মা জানতে পারলে আমায় ছেঁচে দেবে ।  ’ সে কথা ঠিক ।  স্বপ্নাদির সঙ্গে ঘুরে বেড়ানোতে মায়ের কোন আপত্তি ছিলনা ।  কিন্তু হিন্দুয়ানি কোন কিছুর মধ্যে গেলে মায়ের হাতে মার অনিবার্য ।  তাই এতটুকু বয়সে দু ’ দিক সামলে চলতে হতো আমাকে ।  এ রকম এক দুর্গা পূজার মধ্যে ঘটলো এক ঘটনা ।  মায়ের নির্দেশ ছিল যেখানেই যাই না কেন সন্ধ্যার আগে বাসায় ফিরতে হবে ।  স্বপ্নাদিও সেটা জানতেন ।  তবুও মণ্ডপে মণ্ডপে ঘুরে বাড়ি ফিরতে ফিরতে সেদিন সন্ধ্যা পার হয়ে গেল ।  স্বপ্নাদির বাড়ি পার হয়ে একটা পুকুরের অপর পাড়ে আমাদের বাড়ি ।  মায়ের হাতে মার খাওয়ার ভয়ে স্বপ্নাদির কাছ থেকে বিচ্ছিন্ন হয়ে পুকুরের পাড় ঘেঁষে আমি হন হন করে হাঁটছিলাম ।  হঠাৎ মনে হল স্বপ্নাদি একটা চিৎকার দিয়ে থেমে গেলেন ।  আমি পেছন ফিরে দৌড় দিলাম স্বপ্নাদির বাড়ির দিকে ।  আবছায়া আলো আঁধারের মধ্যে একটা লোককে দেখলাম এক হাতে স্বপ্নাদির মুখ চেপে ধরে আরেক হাতে তাকে জাপটে ধরে বাগানের পেছন দিকে নিয়ে আসার জন্য ধ্বস্তাধস্তি করছে ।  আশেপাশে কেউ নেই ।  আমার মাথায় খুন চেপে গেল । আমি প্রচণ্ড বেগে ছুটে গিয়ে এক লাফে লোকটার পিঠে উঠে সর্বশক্তি দিয়ে তার ঘাড়ে কামড় বসালাম ।  স্বপ্নাদিকে ছেড়ে দিয়ে লোকটা চিৎকার করে উঠলো ।  চন্দন কাকার গলার আওয়াজ ।  স্বপ্নাদির দূর সম্পর্কীয় কাকা ।  একই পাড়ায় থাকে ।  হাচড়ে পাচড়ে কোনো মতে আমাকে তার পিঠ থেকে ছিটকে ফেলে পালিয়ে গেল চন্দন কাকা ।  ওই দিন দেরি করে বাড়ি ফেরার জন্য মায়ের হাতে মার খেলাম খুব ।  কিন্তু কেন দেরি হল তা ’  কিছুতেই বললাম না । পরদিন শুনলাম স্বপ্নাদির জ্বর হয়েছে ।  দু ’ দিন তিনি বাড়ি থেকে বেরুলেন না ।  তৃতীয় দিন একখানা চাদর মুড়ি দিয়ে আমার স্কুলের পথে দাঁড়িয়ে থেকে আমাকে পাকড়াও করলেন ।  বললেন ,   ‘ তুই তো সাংঘাতিক স্বার্থপর , পটলা ।  আমার এত জ্বর ।  আর তুই একবার দেখতে পর্যন্ত গেলি না !  ’ আমাকে প্রায় বগলদাবা করে নিয়ে যাওয়ার মতো করে নিয়ে গেলেন তাদের বাড়ির পেছন দিকে একটা প্রায় পরিত্যক্ত মাটির ঘরের খড় বিছানো বারান্দায় ।  সেখানে পাশাপাশি বসে আমার একটা হাত তুলে তার নিজের কপালে ঠেকিয়ে বললেন ,   ‘ দেখ্ আমার কতো জ্বর ।  আমি কি মিথ্যা বলছি ?  ’ হাঁ ,  সত্যিই খুব জ্বর ।  স্বপ্নাদি মিথ্যা বলেন নি ।  আমি মাথা নিচু করে চুপচাপ বসে রইলাম ।  কিন্তু বেশি জ্বরের জন্যই হোক বা অন্য যে কারণেই হোক স্বপ্নাদিকে কথায় পেয়ে বসেছে ।  ‘ এই দেখ্ পটলা ,  আমার চিবুকের এ তিলটা জ্বরের জন্য কত বড় হয়ে গেছে ।  হাত দে ।  হাত দিয়ে দেখ্ ।  ’ দেখলাম ,  কিন্তু বিশেষ কিছু বুঝলাম না ।  ‘ তিলটা খুব সুন্দর ,  তাই না ?  এই ছোঁড়া বল্ না ,  তিলটা সুন্দর না ?  ’  ‘ হুঁ ।  ’  ফর্সা মুখে কালো রঙের একটা তিল সুন্দর হয় কিভাবে বুঝলাম না ।  তবু স্বপ্নাদিকে খুশি করার জন্য মাথা নেড়ে সায় দিলাম ।  স্বপ্নাদি আনন্দে গদ গদ হয়ে বললেন ,   ‘ আমাকে সুচিত্রা সেনের মতো দেখাচ্ছে ,  তাই না পটলা ?  ’  ‘ হুঁ ।  ’ এই সুচিত্রা সেনটা যে কে ,  তা ’  কে জানে ?  কিন্তু স্বপ্নাদিকে খুশি করতে হবে ।  তাই আবার মাথা নেড়ে সায় দিলাম ।  স্বপ্নাদি খড়ের গাদার ভেতর থেকে অনেক গাঁদা ,  গোলাপ আর ডালিয়া ফুল বের করে আমার সামনে রাখলেন ।  বললেন ,   ‘ নে ,  এগুলো সব তোর ।  ’ আমি ঘাড় ফিরিয়ে বাগানের দিকে তাকিয়ে দেখি সেখানে দোপাটি ছাড়া অন্য কোন ফুল নেই ।  স্বপ্নাদি সব তুলে এনেছেন ।  সর্বনাশ ! বললাম ,   ‘ তোমার বাবা যদি জানতে পারে ,  তখন ?  ’ তিনি হাসলেন ।  বললেন ,   ‘ বাবা জানে ।  ’ তবু আমার ভয় দূর হল না ।  শুধু গোটা কয়েক গাঁদা ফুল তুলে নিয়ে পালিয়ে এলাম স্বপ্নাদির বাড়ি থেকে । মা বললেন ,   ‘ তুই মিথ্যা কথা বলছিস ।  এই ফুল তুই নিশ্চয় চুরি করেছিস ।  স্বপ্না তোকে এত ফুল দেবে কেন ?  ’  ‘ না মা ,  বিশ্বাস করো ,  স্বপ্নাদি দিয়েছে ।  ’  ‘ ঠিক আছে ,  এই ফুল তুই চুরি করেছিস ,  না স্বপ্না তোকে দিয়েছে সেই ফয়সালা হবে বিয়ে থেকে আসার পর ।  এখন সময় নাই বলে তুই বেঁচে গেলি ।  ’ ছোট খালার বিয়ে ঠিক হয়েছে গ্রামের নানাবাড়িতে ।  বাড়িসুদ্ধ আমরা সবাই যাবো বিয়েতে ।  বাবা দুটো ঘোড়ার গাড়ি ঠিক করেছেন ।  মালপত্র ওঠানো হচ্ছে তাতে ।  আমরা ভাইবোনরা সবাই খাওয়া দাওয়া সেরে উঠে বসলাম গাড়িতে ।  বহুদিন পর নানাবাড়ি যাচ্ছি ।  সবাই খুব আনন্দে ,  কিন্তু কেন জানি আমার কোন আনন্দ হচ্ছে না । এক সপ্তাহ পর গ্রাম থেকে ফিরে জানা গেল ,  সুরেশ চন্দ্র এ্যাডভোকেট একজন মোহাজিরের সঙ্গে বাড়ি বিনিময় করে সপরিবারে পাড়ি জমিয়েছেন ভারতে ।  স্বপ্নাদিদিদের বাড়িতে এখন সব অচেনা লোকজন ।  বাড়ির কাছে গেলে কেমন যেন কটমট করে তাকায় ।  আমি সারাদিন স্বপ্নাদিদির বাড়ির চার পাশে ঘুর ঘুর করে সন্ধ্যায় ঘরে ফিরে এলাম ।  ঘরে খাটের নিচে পানি ভর্তি মাটির সরায় গাঁদা ফুলগুলো রেখে গিয়েছিলাম ।  সরা থেকে আধ মরা বিবর্ণ ফুলগুলো তুলে হাতে নিতেই শুকনো পাপড়ি গুলো ঝুর ঝুর করে ঝরে পড়লো আমার হাত থেকে ।  সেই সাথে হাতের আঙ্গুল গলে ক ’ ফোঁটা পানি ঝরে পড়লো অশ্রুর মতো ।   ( সত্য ঘটনা অবলম্বনে )   *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  এই লেখাটি মাসিক মৌচাকে ঢিল পত্রিকার অক্টোবর ২০১০  (  ফুল  )  সংখ্যায় প্রকাশিত ।  ব্লগার বন্ধুরা যারা এটি পড়েন নি ,  তাদের জন্য ব্লগে প্রকাশ করলাম ।   রি - পোস্ট । 
                            
                    




স্যাটায়ারঃ মেরেছ কলসির কানা .  .  .  .  .  .  .  .  .  .  .  .  .  .  . 



                        পৃথিবীতে মানুষ ছাড়া অন্য প্রাণীরা কথা বলতে পারে না ।  তারা নানা রকম হাঁক ডাক ও ভাব ভঙ্গির মাধ্যমে একে অন্যের সাথে অর্থপূর্ণ ভাব বিনিময় করতে পারে ।  অবশ্য এক প্রজাতির প্রাণী অন্য প্রজাতির প্রাণীর সাথে এরকম ভাব বিনিময় করতে পারে কী না ,  জীববিজ্ঞান পড়িনি বলে সেটা আমার জানা নেই ।  তো এ রকম দুটি প্রাণী ছাগল ও ভেড়া একদিন ঈশ্বরের কাছে প্রার্থনা করলো ,   ‘ হে ঈশ্বর তুমি আমাদের কথা বলার ক্ষমতা দাও ।  ’  ঈশ্বর তাদের প্রার্থনা মঞ্জুর করলেন ।  দেখা গেল ,  ছাগলদের সাথে ভেড়ারা কথা বলছে ।  ভেড়া  /  গুড মর্নিং ছাগলদা ।  কেমন আছো ?   ছাগল  /  মর্নিং ।  আছি রে না থাকার মতো ।  ভেড়া  /  কী বলছো ছাগলদা ?  তোমরা ভালো না থাকলে আমাদের অবস্থাটা কী একবার ভাবো তো ।  ছাগল  /  কেন ,  তোদের আবার কী হলো ?  ভেড়া  /  আগে তো মানুষ আমাদের খুব একটা জবাই করতো না ।  এখন আমরাই বেশি জবাই হচ্ছি ।  আমাদের    মাংসকে তোমাদের মাংস বলে খদ্দেরের কাছে চালিয়ে দিচ্ছে কসাইরা ।  আর বেকুব মানুষগুলো আমাদের মাংস বিশ ত্রিশ টাকা কম দামে পেয়ে তোমাদের মাংস ভেবে হাড় হাড্ডি পর্যন্ত চিবিয়ে খেয়ে ফেলছে ।  আমরা ভালো থাকবো কী করে বলো ?  ছাগল  /  আরে ব্যাটা আহাম্মক ,  জবাই হওয়াটা তো খারাপ কিছু না ।  বিনা হিসাবে বেহেশতে চলে যেতে পারবি ।  কিন্তু আমাদের অবস্থাটা দ্যাখ !  মাঠ ময়দান বলে কিছু কী আর আছে ?  বাড়ি ঘর তুলে মানুষ আমাদের চরে ফিরে খাওয়া বন্ধ করে দিচ্ছে ।  কুকুরের মতো এঁঠো ঝুটো খেয়ে কোনরকমে বেঁচে আছি ।  একে কী বেঁচে থাকা বলে ,  তুইই বল ?  ভেড়া  /  আমাদেরও তো একই অবস্থা ছাগলদা ।  আমাদের সন্তানরা অপুষ্টিতে ভুগছে ।  ভিটামিনের অভাবে রাতকানা হয়ে যাচ্ছে ।  শুনেছি ,  মানুষরা নাকি এ ব্যাপারে একটা তদন্ত কমিটি করেছে ।  ছাগল  /  ব্যা ব্যা ব্যা  ( অর্থাৎ হাঃ হাঃ হাঃ )  ।  আসলে তোর বুদ্ধি সুদ্ধি আমাদের হাইব্রিড দাদা রামছাগলের চেয়েও কম ।  মানুষের তদন্ত কমিটির কাজ হলো ধামাচাপা দেওয়া ।  এতদিন মানুষের সাথে থেকেও সেটা বুঝিসনি ?  বেকুব কোথাকার !  ভেড়া  /  তাহলে আমাদের কী হবে ছাগলদা ?  ছাগল  /  কী আর হবে ?  ঝাড়ে বংশে সাফ ।  ভেড়া  /  সর্বনাশ ! ছাগল  /  এতে তুই সর্বনাশের কী দেখলি ?  স্বর্গে গিয়ে প্রাণভরে চরে ফিরে খেতে পারবি ।  সেখানে তো আর ঘাস বিচালির অভাব নাই ।  আর এই বদমাশ মানুষগুলো নরকের আগুনে জ্বলে পুড়ে মরবে ।  ভেড়া  /  আচ্ছা ছাগলদা ,  স্বর্গ নরক বলে সত্যিই কিছু আছে আসমানে ?  ছাগল  /  কেন থাকবে না ?  ওদের পেট ভরানোর জন্য যখন তখন আমাদের জবাই করে ওরা খেয়ে ফেলছে ,  অথচ মরার আগে আমরা পেট পুরে দুটো ঘাস বিচালিও খেতে পাচ্ছিনা ।  এই অন্যায়ের কী বিচার হবে না ভাবছিস ?  অবশ্যই হবে ।  ভেড়া  /  কী করে হবে দাদা ?  ওদের মতো আমাদের তো আর জজকোর্ট হাইকোর্ট নাই ।  বিচার করবে কে ?  ছাগল  /  ভু রু রু রু  ( অর্থাৎ উঁ হু হু হু )  ।  তুই তো দেখছি আবার বেলাইনে চলে গেলি !  আরে বোকা ,  আমি কী এই দুনিয়ায় বিচারের কথা বলছি ?  এখানে তো ওরা নিজেদের হত্যাকাণ্ডের বিচারই করতে পারে না ।  আমাদেরটা করবে কীভাবে ?  শোন্ ,  ওদের মানবাধিকার কমিশনের মতো একটা ছাগলাধিকার কমিশনের দাবি পেশ করার কথা আমরা একবার ভেবেছিলাম ।  কিন্তু জানিস তো ,  ওদের মানবাধিকার কমিশনে ঢাল নেই তলোয়ার নেই এমন একজন গোঁফওয়ালা নিধিরাম সর্দার আছে ।  তার কথা কে শুনছে বল্ ?  আমাদের ছাগলাধিকার কমিশনেও যদি অমন একজন সর্দারকে বসিয়ে দেয় তো কী লাভ হবে ?  তাই ওই দাবি থেকে আমরা সরে এসেছি ।  যে সর্দারের বিষ নেই ,  শুধু কুলোপানা চক্কর ,  সে আমাদের কী উপকার করবে বল্ ?  আজ ওরা আমাদের জবাই করে খাচ্ছে ,  খাক ।  বিচার একদিন হবেই ।  ভেড়া  /  মানুষ তো সবই খেয়ে ফেলছে দাদা !  আগে আমাদের নাড়ীভুঁড়ি ফেলে দিত ,  এখন তাও খাচ্ছে ।  টাকা পয়সা ,  জমি জমা ,  খাল বিল ,  নদী নালা সবই খাচ্ছে ওরা ।  ছাগল  /  মানুষ নিজেরাই নিজেদের খেয়ে ফেলছে সেটা দেখিসনি ?  ভেড়া  /  কেন দেখবো না ?  গুম খুন ক্রসফায়ার ব্রাশফায়ার এসব করে ওরা নিজেরাই নিজেদের খেয়ে ফেলছে ,  সে তো দেখতেই পাচ্ছি ।  ছাগল  /  তাহলে মানুষ জাতটা কী বুঝতেই পারছিস ।  ওরা দলাদলি করে দেদার লুটে পুটে খাচ্ছে ।  দলছুট লুটেরারা ঘর ভাড়া নিয়ে বা নিজের বাড়ির সামনে রঙ বেরঙের সাইনবোর্ড টানিয়ে গালভরা নামের নতুন দল তৈরি করে লুটপাটের সুযোগ খুঁজছে ।  কিন্তু বিশেষ সুবিধা করতে পারছে না ।  তাই এরা পুরনো দলের সাথে জোট করে সুরেলা গলায় গাইছে ,   ‘ মেরেছ কলসির কানা ,  তাই বলে কী প্রেম দেব না ?  ’  ভেড়া  /  ছাগলদা ,  তুমি তো অনেক খবর রাখো দেখছি ।  ছাগল  /  তুই আসলেই একটা আহাম্মক ।  আমি খবর রাখবো কী করে ?  খবরের কাগজ দেখলে আমি তো ক্ষিধের জ্বালায় পাতা ছিঁড়ে খেয়ে ফেলি ।  আমার খোঁয়াড়ে টিভি ,  কম্পিউটার ,  ইন্টারনেট কিচ্ছু নাই ।  একটা মোবাইল ফোন পর্যন্ত নাই ।  ভেড়া  /  তাহলে এত সব তুমি জানলে কী করে ?  ছাগল  /   ( ভেড়ার কানের কাছে মুখ নিয়ে )  আরে বুদ্ধু ,  ভোটের আগে এই লোকগুলো যখন আমার মালিকের কাছে ভোট চাইতে আসে ,  তখন আমি মালিকের আশে পাশে ঘোরাঘুরি করে সব জেনে যাই ।  ওরা নিজেরাই একে অন্যের হাঁড়ির খবর আমার মালিকের কাছে ফাঁস করে দেয় ।  কে কত টাকা পাচার করেছে ,  বিদেশে কার ক ’ টা বাড়ি আছে ,  কার ক ’ টা গাড়ি আছে ,  কে কত খাস জমি লুটে খেয়েছে ,  ব্যাংকের টাকা মেরে দিয়ে কে কে ফেরত দিচ্ছে না ,  কার বউয়ের কত ভরি গয়না আছে সব বলে দেয় ওরা ।  এভাবেই আমি সব জেনে যাই ।  বুঝলি ?  ভেড়া  /  তুমি সত্যিই জিনিয়াস ছাগলদা ।  নজরদারির কাজে গোয়েন্দা না লাগিয়ে যদি তোমাকে লাগানো হতো ,  তাহলে বাচ্চু রাজাকার পালিয়ে যেতে পারতো না ।  আচ্ছা ছাগলদা ,  এত কিছু জেনেও মানুষ ওদের ভোট দেয় কেন ?  ছাগল  /  ছ্যা ছ্যা ছ্যা  ( অর্থাৎ ছিঃ ছিঃ ছিঃ )  তুই তো দেখছি শেয়ার বাজারে ফকির হয়ে যাওয়া লোকদের চেয়েও বোকা ।  আমাদের না হয় ছাগলিক অধিকার বলে কিছু নেই ,  কিন্তু ওদের নাগরিক অধিকার বলে একটা কথা আছে না ?  পাঁচ বছর পর পর এই অধিকার প্রয়োগ করার দিন ওরা ভোট প্রার্থীদের খায় - খাতির পেয়ে নিজেদের টিপু সুলতানের মতো নবাব নওয়াজি মনে করে ।  সেদিন সেজে গুজে ঈদের আনন্দ নিয়ে ওরা ভোট দিতে যায় আর টিপু সুলতানের মতো মনে করে একশো বছর শেয়ালের মতো বাঁচার চেয়ে একদিন সিংহের মতো বাঁচা ভালো ।   একদিনের জন্য রাজা বাদশা হওয়ার যে কী সুখ ,  তুই ভেড়া হয়ে তার কী বুঝবি ?  ভেড়া  /  ব্র্যা ব্র্যা ব্র্যা  ( অর্থাৎ বাহ্ বাহ্ বাহ্ )  বাঁকি চার বছর তিনশো চৌষট্টি দিন ওরা যে দস্তুরমতো প্যাঁদানি খায় ,  সেটা বেমালুম ভুলে যায় ?  ছাগল  /  হাঁ যায় ।  ওই যে  ‘ মেরেছ কলসির কানা ,  তাই বলে কী .  .  .  .  .  .  .  .  .  .  .  .  .  .  .  ।  ’    ভেড়া  /  চেপে যাও ছাগলদা ।  কসাই আসছে ।   *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *              

                    




গল্পঃ কফি খাওয়ালেন বস



                        আজকাল সরকারি অফিস আদালতে বাংলা ভাষার ব্যবহার দেখে বেশ ভালো লাগে ।  কিন্তু এর শুরুর দিকটা খুব একটা মসৃণ ছিল না ।  আমার ব্যক্তিগত অভিজ্ঞতা থেকে একটা ঘটনা বলি ।  ১৯৮৭ সালে এক সরকারি আদেশে জানিয়ে দেওয়া হলো যে ,  এখন থেকে সকল সরকারি দপ্তরে টেলিগ্রাম ,  টেলেক্স ও বৈদেশিক যোগাযোগ ছাড়া দাপ্তরিক কাজে বাংলা ভাষার ব্যবহার বাধ্যতামূলক করা হলো ।  এই আদেশ অমান্য করলে সংশ্লিষ্ট সরকারি কর্মকর্তা / কর্মচারীর বিরুদ্ধে বিভাগীয় শাস্তিমূলক ব্যবস্থা গ্রহণ করা হবে । আমার ডিপার্টমেন্টে প্রায় সব কাজই ইংরেজিতে করা হতো ।  মেমোরেন্ডাম ,  করেসপন্ডেন্স ,  সার্কুলার ,  ড্রাফট্ ,  নোট ইত্যাদি কাজে বাংলার ব্যবহার প্রায় ছিল না বললেই চলে ।  তো সরকারি আদেশের এই চিঠিটি পরবর্তী ব্যবস্থা গ্রহণের জন্য আমার অধীনস্থ একজন কর্মচারী নথিতে নোটসহ আমার কাছে পেশ করলেন ।  আমি দেখলাম নোটশিটে ইংরেজিতে লেখা আছে ,  Submitted for next disposal .  আমি খুবই বিরক্ত হলাম ।  নোটশিটের নিচে আমি বাংলায় লিখলাম ,   “ সরকারি আদেশ অমান্য করে ইংরেজিতে নোট লেখায় নথি পেশকারি কর্মচারীর বিরুদ্ধে বিভাগীয় শাস্তিমূলক ব্যবস্থা গ্রহণের জন্য নথিটি প্রশাসনিক শাখায় হস্তান্তরের আদেশ দেওয়া হলো ।  ” পরে এ নিয়ে আমার বস  ( অফিস প্রধান )  - এর সাথে আমার তুমুল ঝগড়া হলো ।  বসের বক্তব্য হলো ,  কর্মচারী বেখেয়ালে ইংরেজিতে নোট লিখে ফেলেছে ।  এই সামান্য অপরাধের  (  ?  )  জন্য তার শাস্তির সুপারিশ করা আমার ঠিক হয়নি ।  আমি বললাম ,   ‘ কর্মচারীরা যাতে খেয়াল করে ,  সে জন্য একজনকে শাস্তি দিয়ে সবাইকে সতর্ক করে দেওয়া উচিৎ ।  অন্ততঃ ন্যুনতম শাস্তি সেন্সর  ( তিরস্কার )  দেওয়া প্রয়োজন ।  ’ আমার বস বললেন ,   ‘ Submitted for next disposal - এর বাংলা কী ?  ’ আমি বললাম ,   ‘ পরবর্তী বিন্যাসের জন্য পেশ করা হলো ।  ’  ‘ পরবর্তী বিন্যাস বলতে আপনি কী বোঝাচ্ছেন ?  ’  ‘ সেটা পত্রভেদে বিভিন্ন রকম হতে পারে ।  এই পত্রটির ক্ষেত্রে সরকারের সংশ্লিষ্ট আদেশ সার্কুলার আকারে জারি করে আমাদের অধীনস্থ সব অফিসকে জানিয়ে দেওয়াই হবে পরবর্তী বিন্যাস ।  ’ বস শ্লেষাত্মক কণ্ঠে বললেন ,   ‘ আপনি পণ্ডিত মানুষ ।  যা বলবেন বা ব্যাখ্যা করবেন সেটাই ঠিক ।  ’ আমি বললাম ,   ‘ জি না স্যার ।  আপনি বস মানুষ ।  বস ইজ অলওয়েজ রাইট ।  আমি যতই সুপারিশ করি ,  আপনি শাস্তি না দিলে কর্মচারীর শাস্তি হবে না ।  ’ বস টেবিল চাপড়ে বললেন ,   ‘ অফ কোর্স !  ’ আমি আর তর্ক বিতর্ক না করে বসের চেম্বার থেকে বেরিয়ে এলাম ।  এক সপ্তাহ পর বসের স্বাক্ষরে আমার নামে একটা শো - কজ নোটিশ এলো ।  তাতে লেখা হয়েছে ,   “ দাপ্তরিক নথিপত্র বাংলায় লেখার নির্দেশ সম্বলিত সরকারি আদেশের পত্রটি অধীনস্থ অফিস সমুহকে তাৎক্ষণিকভাবে অবহিত করা আপনার উচিৎ ছিল ।  কিন্তু আপনি তাহা না করিয়া একজন কর্মচারীর অতি সামান্য ভুলের জন্য তাহার শাস্তির সুপারিশ করিয়া সংশ্লিষ্ট নথিটি প্রশাসনিক শাখায় হস্তান্তর করিয়াছেন ।  ফলে সরকারি আদেশ সম্পর্কে অধীনস্থ অফিসগুলি অবহিত না থাকায় তাহারা অদ্যাবধি ইংরেজিতে চিঠিপত্র লিখিয়া অত্রাফিসে প্রেরন করিতেছে ।  অফিসগুলি কর্তৃক সরকারি আদেশ অমান্য করার সকল দায় দায়িত্ব আপনার উপর বর্তায় ।  এমতাবস্থায় কেন আপনার বিরুদ্ধে বিভাগীয় শাস্তিমূলক ব্যবস্থা গ্রহণ করা হইবে না ,  তাহা এই পত্র প্রাপ্তির ৪৮ ঘণ্টার মধ্যে নিম্নসাক্ষরকারীকে অবহিত করার জন্য আপনাকে নির্দেশ দেওয়া হইল ।  ” আমি শো - কজের জবাব দিতে গিয়ে লিখলাম ,   “ সরকারি আদেশ সম্বলিত ডেমি অফিসিয়াল  ( ডি , ও )  পত্রটির মেমোরেন্ডাম নম্বর ও তারিখসহ পূর্নাঙ্গ আদেশ সার্কুলার জারি করিয়া অধীনস্থ সকল অফিসকে তাৎক্ষণিকভাবে অবহিত করা হইয়াছে ।  এমতাবস্থায় অফিসগুলি হইতে কেন অদ্যাবধি বাংলার পরিবর্তে ইংরেজিতে পত্র যোগাযোগ অব্যাহত আছে ,  তাহা নিম্নসাক্ষরকারীর বোধগম্য নহে ।  এ বিষয়ে সকল দায় দায়িত্ব সংশ্লিষ্ট অফিসগুলিকে বহন করিতে হইবে ।  নিম্নসাক্ষরকারীর এ বিষয়ে কোন দায় নাই ।  ” শো - কজের জবাব পাওয়ার পর বস আমাকে ডেকে পাঠালেন ।   ‘ দাপ্তরিক কাজে বাংলা ভাষার ব্যবহার ’  শীর্ষক নতুন নথি নিয়ে আমি বসের সাথে তাঁর চেম্বারে দেখা করলাম ।  তিনি নথি খুলে মনোযোগ দিয়ে সার্কুলারটি দেখলেন ।  তারপর হতাশভাবে চেয়ারে হেলান দিয়ে কিছুক্ষণ চুপচাপ বসে থাকলেন ।  হঠাৎ কিছু একটা মনে পড়ায় তিনি জিজ্ঞেস করলেন ,   ‘ ডি , ও লেটারের ফাইল তো এ্যাডমিনিষ্ট্রেটিভ ব্রাঞ্চে ।  আপনি সার্কুলার ইস্যু করলেন কীভাবে ?  ’ আমি বসকে সার্কুলারের নিচে রাখা ডি , ও লেটারের ফটো কপি দেখিয়ে বললাম ,   ‘ ফাইল ট্রান্সফারের আগে ওটার একটা ফটো কপি করে রেখেছিলাম ।  এই কাজের গুরুত্ব বোঝার মতো যথেষ্ট চাকরি আমার হয়েছে স্যার ।  ’ বস কিছুটা ক্ষিপ্ত হয়ে বললেন ,   ‘ তাহলে ওরা এখনো বাংলার পরিবর্তে ইংরেজিতে লিখছে কেন ?  ’ আমি বললাম ,   ‘ সেটা ওদেরকে শো - কজ করে জানা যেতে পারে ।  ’ বস আরও ক্ষিপ্ত হয়ে চিৎকার করে বললেন ,   ‘ আমি ওদের সব ক ’ টাকে পানিশমেন্ট দেব ।  কী পেয়েছে ওরা ?  ’ আমি গম্ভীর মুখে বললাম ,   ‘ এতগুলো শো - কজ করার দরকার হতো না স্যার ।  এক সপ্তাহ আগে মাত্র একজনকে শো - কজ করলেই সব ঠিক হয়ে যেত ।  বাসর রাতে বিড়াল মারার কথা মুরুব্বীরা বহুদিন আগে থেকে বলে আসছেন ।  ’ আমার শেষ কথায় বসের রাগ পড়ে গেল ।  তিনি মুচকি হেসে বললেন ,   ‘ ইউ আর এ ফানি ম্যান ।  হাউ মেনি ক্যাটস্ হ্যাভ ইউ কিলড্ ইন ইওর ব্রাইডাল চেম্বার ?  ’ আমি বললাম ,   ‘ নট এ সিঙ্গেল ওয়ান স্যার ।  ’  ‘ ওহ্ মাই গড !  এনি রিগ্রেট ?  ’  ‘ লিটল বিট স্যার ।  লাইফ লং শো - কজেস আর নট এনি হ্যাপী প্র্যাকটিস ।  ’  ‘ হাঃ হাঃ হাঃ ।  ’  বস হাসতে হাসতে বললেন ,   ‘ আচ্ছা হেনা সাহেব ,  আমরা ইংরেজিতে কথা বলছি কেন ?  ’ আমি বললাম ,   ‘ ডি , ও লেটারটা আমি ভালোভাবে পড়ে দেখেছি স্যার ।  সেখানে ইংরেজিতে কথা বলায় কোন নিষেধাজ্ঞা নেই ,  শুধু লেখালেখি করা যাবে না ।  ’ বস কারো ওপর খুশি হলে সাধারণতঃ তাকে কফি খাওয়ান ।  তিনি তাঁর পিওনকে ডেকে দু ’ কাপ কফি দিতে বললেন । ফুটনোটঃ বাংলায় দাপ্তরিক কাজকর্ম করার জন্য কড়াকড়ি আরোপ করায় অফিসের অনেকেই আমার ও বসের ওপর নাখোশ ছিলেন ।  সম পদমর্যাদার একজন ফাঁকিবাজ অফিসার একদিন অফিস ক্যান্টিনে আমাকে বিদ্রুপ করে বললেন ,   ‘ হেনা সাহেব ,  আপনার বসকে সব অফিসে একটা করে ইংলিশ টু বেঙ্গলী ডিকশনারি সাপ্লাই দিতে বলেন ।  ’ এই অফিসার ভদ্রলোক তাঁর চেম্বারে বসে লোকজনের সাথে গল্পগুজব করতে খুব পছন্দ করতেন ।  ভেবে দেখলাম ,  তাঁকে একটা গল্প বলা দরকার ।  প্রস্তাব দিতেই তিনি খুশি মনে রাজী হয়ে গেলেন ।  আমি গল্প বলা শুরু করলাম । কবিগুরু রবীন্দ্রনাথ ঠাকুর নোবেল পাওয়ার পর বিলেতে গেছেন ।  সেখানে একজন অভিবাসী বাঙালী যুবক তাঁর সাথে কথা বলতে চায় ।  বাঙালী কবির বিশ্বজয়ে যুবক আবেগাপ্লুত ।  কবিগুরু তার সাথে কথা বলতে রাজী হওয়ায় সে উচ্ছ্বসিত কণ্ঠে কৃতজ্ঞতা প্রকাশ করে জানালো ,  দীর্ঘদিন বিলেতে থাকায় সে মাতৃভাষা বাংলা প্রায় ভুলেই গেছে ।  কবিগুরু অনুমতি দিলে সে তাঁর সাথে ইংরেজিতে কথা বলতে চায় । কবিগুরু অনুমতি দিলেন ।  তিনি ধারণা করেছিলেন ,  যুবকটি হয়তো তাঁর সাথে সাহিত্য নিয়ে আলাপ করবে ।  কিন্তু দেখা গেল যুবকের কথাবার্তা প্রায় সবই সাহিত্য বিবর্জিত এবং কবিগুরুর তোষামোদ সূচক ।  মনে মনে বিরক্ত হলেও কবিগুরু তার কথা মনোযোগ দিয়ে শুনলেন এবং কথাবার্তা শেষ হলে বললেন ,   ‘ তোমার জন্য আমার দুঃখ হচ্ছে ।  ’  যুবক উদ্বিগ্ন কণ্ঠে কারণ জানতে চাইলে তিনি বললেন ,   ‘ দেখো ,  দীর্ঘদিন বিলেতে থাকার কারণে তুমি তোমার মাতৃভাষা বাংলা ভুলে গেছ এ জন্য আমার দুঃখ হচ্ছে না ।  দুঃখ হচ্ছে এ জন্য যে তুমি ইংরেজি ভাষাটাও ঠিক মতো রপ্ত করতে পারোনি ।  ’   *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  রি - পোস্ট ।  

                    




গল্পঃ চৌধুরী সাহেব এক কথার লোক



                        চৌধুরী সাহেব এক কথার লোক ।  না বললে আর কখনো হাঁ করেন না ।  তাঁর স্ত্রী পুত্র - কন্যাসহ আত্মীয়স্বজন ,  পাড়া - প্রতিবেশী ,  অফিস কলিগ সবাই সে কথা জানে ।  অতএব ,  তিনি যখন প্রকাশ্যে ঘোষণা দিয়েছেন যে আজ থেকে আর ধূমপান করবেন না ,  তখন কার সাধ্য তাঁকে আর ঐ কুকর্মে ফেরায় ? আগের রাতে ভীষণ শ্বাসকষ্টে চৌধুরী সাহেবের ঘুম হয়নি ।  সকালে ডাক্তার দেখাতে গিয়ে ইসিজি ,  ইটিটি ,  এক্স রে ইত্যাদি হাফ ডজন টেস্ট করাবার পর বিকেলে ডাক্তার যখন গম্ভীর মুখে প্রেসক্রিপশন লিখে দিয়ে বললেন যে ,  সিগারেট ছাড়তে না পারলে ওষুধ খেয়ে লাভ হবে না ,  তখন তিনি বাসায় ফিরে এসে স্ত্রী ,  কন্যা ও শ্যালকের সামনে সিগারেটের প্যাকেট জুতার নিচে ফেলে মাড়িয়ে দিলেন ।  জানালা দিয়ে লাইটার ছুঁড়ে ফেলে দিলেন আরেক বাড়ির ছাদে ।  স্ত্রীকে লক্ষ্য করে বললেন ,   ‘ এবার খুশি হয়েছ তো ?  ’ চৌধুরী - পত্নী খুশি হবেন না ?  তিরিশ বছর ধরে চেষ্টা করে তিনি স্বামীর এই বদভ্যাস ছাড়াতে পারেননি ,  আর আজ এক কথাতেই তিনি সিগারেট খাওয়া ছেড়ে দিলেন !  খুশিতে রাহেলার ঠোঁটের কোণে বাসরঘরের হাসি ।  শ্যালক সুলতান বিড় বিড় করে বললো ,   ‘ ঠেলার নাম বাবাজী !  ’  সুলতানের অস্পষ্ট কথা বুঝতে না পেরে চৌধুরী সাহেব জিজ্ঞেস করলেন ,   ‘ কী বললি রে ?  ’  ‘ বলবো আর কী ?  ভাবছি ,  আপনাকে এবার আমি একটা স্মার্ট ফোন কিনে দেব দুলাভাই ।  সিগারেট ছাড়ার পুরস্কার ।  ’  ‘ দিবি ?  ’  চৌধুরী সাহেব শ্যালকের প্রস্তাবে মোমের মতো গলে গেলেন ।  বললেন ,   ‘ দিতে যখন চাচ্ছিস ,  দে ।  কোনদিন তো কিছু দিস না !  তবে আমার তো একটা ফোন আছে রে ভাই ।  খামোকা আর একটা ফোন দিয়ে কী করবো ?  একটা মুখ দিয়ে কথা বলতে দুইটা ফোনের দরকার কী ?  থাক ।  শুধু শুধু টাকা নষ্ট করিস না ।  ’ মেয়ে জেসমিন এমবিবিএস থার্ড ইয়ারের ছাত্রী ।  সে বাবাকে বুকে জড়িয়ে ধরে বাচ্চাদের মতো অভিযোগ করে বললো ,   ‘ পাশ করা ডাক্তারের এক কথায় তুমি সিগারেট খাওয়া ছেড়ে দিলে ,  আর আমি এখনো পাশ করিনি বলে তুমি কোনদিন আমার কথায় পাত্তা দাওনি ।  মেয়ের চেয়ে ডাক্তারই তোমার আপন !  তোমার ওপর আমার এক ডজন রাগ আছে ।  ’ চৌধুরী সাহেব বক্তা মানুষ ।  তিনি ফোন করে করে আত্মীয় স্বজন সবাইকে জানিয়ে দিলেন যে ,  তিনি সিগারেট খাওয়া ছেড়ে দিয়েছেন ।  প্রতিবেশী যার সাথে দেখা হলো , তাকেই ব্রেকিং নিউজের মতো প্রথম এই সংবাদটাই দিলেন ।  অফিসে গিয়ে সবার সাথে দেখা করে ধূমপান ছাড়ার খবর দিয়ে জিজ্ঞেস করলেন ,   ‘ ভালো করিনি ?  ’  এমন একটা ভালো কাজে কেউ কখনো না বলে ?   ‘ খুব ভালো করেছেন ’  ,   ‘ ফ্যান্টাস্টিক ’  ,   ‘ দারুণ ’  ,   ‘ এতদিনে সত্যিই আপনি একটা কাজ করলেন স্যার ’  - ইত্যাদি নানারকম প্রশংসাবাক্যে চৌধুরী সাহেব গলে হালুয়া হয়ে গেলেন ।  মনে মনে ভাবলেন ,  এত সামান্য ব্যাপারে সবাই এত প্রশংসা করছে !  আশ্চর্য তো !  আনন্দে সেদিন আর কোন ফাইলই সই করলেন না তিনি ।  ধূমপায়ী কলিগ ও ঠিকাদাররা তাঁর চেম্বারে ঢুকলে তিনি কড়া গলায় হুকুম দিলেন ,   ‘ মুখে সিগারেটের গন্ধ নিয়ে আমার চেম্বারে কেউ ঢুকবেন না ।  ভালো করে মুখ ধুয়ে তারপরে আসুন ।  ’  ভয়ে ভয়ে সবাই তাঁর চেম্বার থেকে কেটে পড়লো ।  চৌধুরী সাহেব তাঁর পিওনকে ডেকে ধমক দিয়ে বললেন ,   ‘ এই এ্যাশট্রেটা এখুনি অফিসের বাইরে ফেলে দিয়ে আয় ।  ’  পিওন আব্দুল কাদের পড়িমরি করে টেবিলের ওপর থেকে এ্যাশট্রে তুলে নিতে গিয়ে সেটা উল্টে ফেলে দিয়ে ছাই আর পোড়া সিগারেটের টুকরায় টেবিল নোংরা করে ফেললো ।  চৌধুরী সাহেব  ‘ ননসেন্স ’  বলে পিওনকে গালি দিয়ে নাকে রূমাল চেপে চেম্বার থেকে বেরিয়ে গেলেন ।  যাবার আগে পিওনকে টেবিল পরিস্কার করে চেম্বারে এয়ার ফ্রেশনার স্প্রে করার হুকুম দিয়ে গেলেন । এভাবে একবেলা কোন মতে কেটে গেল ।  কিন্তু দুপুরে লাঞ্চ ব্রেকের পর থেকে চৌধুরী সাহেবের চেহারার দিকে আর তাকানো যায় না ।  অফিসে আসার আগে চৌধুরী সাহেবের কোষ্ঠ পরিস্কার হয়নি ।  প্রতিদিন মুখে একটা জ্বলন্ত সিগারেট নিয়ে তাঁর টয়লেটে যাওয়ার অভ্যাস ।  আজ খালি মুখে কমোডে বসে আধা ঘণ্টার চেষ্টায় গর্জন ছাড়া বর্ষণ তেমন হয়নি ।  মুখটা তখন থেকেই বিস্বাদ ।  নাস্তা খেতে বসে রাহেলার বুড়ো গলায় আদুরে কথাবার্তা তাঁর কাছে বিষের মতো লাগছিল ।  জেসমিন কলেজে যাওয়ার আগে  ‘ বাবা ,  থ্যাংক ইউ ফর নট স্মোকিং ’  বলে টা টা দিয়ে তাঁর মেজাজ আরও বিগড়ে দিয়ে গেছে ।  কিন্তু ধূমপান ছেড়ে দিয়ে মেজাজ দেখালে তো হবে না ।  তাই সকাল থেকে তিনি কষ্ট করে হাসিমুখেই ছিলেন ।  কিন্তু লাঞ্চের পর আর মেজাজ ঠিক রাখা গেল না ।  তিন চারটা ফাইল তিনি ছুঁড়ে ফেলে দিলেন ।  কম্পিউটারে কচ্ছপগতি নেটের স্পীড আর সার্ভারের ন্যাকামোপনা তাঁকে আরও তাতিয়ে দিল ।  মাউস খুলে তিনি ছুঁড়ে মারলেন কাদেরের দিকে ।  সেভেন আপের বোতল খুলে ঢক ঢক করে সবটুকু খেয়ে খালি বোতল ছুঁড়ে ফেললেন কার্পেটের ওপর ।  তারপর রিভলবিং চেয়ারে বসে ঢেকুর তুলতে তুলতে রাগ কমাবার চেষ্টা করতে লাগলেন তিনি । কিন্তু ঠাণ্ডা সেভেন আপ খেয়ে চৌধুরী সাহেবের মেজাজ ঠাণ্ডা না হয়ে আরো গরম হয়ে গেল ।  কোল্ড ড্রিঙ্কসের নাম সেভেন আপ ।  অথচ এই ড্রিঙ্কস খেয়ে তাঁর ছয়টা আপ হলো আর একটা ডাউন হলো ।  তীব্র দুর্গন্ধে চৌধুরী সাহেব নাকে রূমাল চাপা দিলেন ।  মেজাজ ঠাণ্ডা হবে কীভাবে ?  ঠিক এই সময় তাঁর বড় ছেলে অস্ট্রেলিয়া থেকে ফোন করে বললো ,   ‘ বাবা ,  তুমি নাকি সিগারেট খাওয়া ছেড়ে দিয়েছ ?  মা বললো ।  ’ চৌধুরী সাহেব গম্ভীর মুখে বললেন ,   ‘ হাঁ ,  ছেড়ে দিয়েছি ।  কেন ,  তোমার মায়ের কথা কী বিশ্বাস হয়নি ?  আমাকে ফোন দিয়ে সেটা জানতে হবে ?  ’  ‘ না না বাবা ,  সে জন্যে না ।  আমি তোমাকে কংগ্র্যাচুলেশন জানাবার জন্যে ফোন দিয়েছি ।  কংগ্র্যাচুলেশন এ্যান্ড এ লট অফ থ্যাংকস , পাপা ।  ’ চৌধুরী সাহেব আরো গম্ভীর হয়ে বললেন ,   ‘ শোন ।  যে কোন একটা বলবে ।  হয় বাবা ,  না হয় পাপা ।  দেশে থাকতে তো কখনো আমাকে পাপা ডাকোনি ।  পিএইচডি করতে গেলে কী বাবাকে পাপা ডাকতে হয় ?  ’  ‘ ও মাই গড !  হোয়াট ’ স্ রং পাপা ?  ‘ আমার সাথে ইংরেজিতে কথা বলবে না ।  আমি ইংরেজের বাচ্চা না ।  অলসো ইউ আর নট ।  হোয়াই আর ইউ টকিং উইথ মি ইন ইংলিশ ?  ’ ফোন বন্ধ করে কঠিন মুখে বসে রইলেন চৌধুরী সাহেব ।  আব্দুল কাদের চা নিয়ে চেম্বারে ঢুকছিল ।  লাঞ্চের পর চা খাওয়া চৌধুরী সাহেবের অনেক দিনের অভ্যাস ।  চায়ের পর একটা বেনসন ধরিয়ে লম্বা সুখটান ।  কিন্তু আজ কাদেরের হাতে চায়ের পেয়ালা দেখে চৌধুরী সাহেবের মেজাজ বিগড়ে গেল ।  কষে ধমক লাগালেন তিনি ,   ‘ চা নিয়ে যা হারামজাদা !  ’  কাদেরের হাত থেকে চায়ের পেয়ালা পড়ে কার্পেট ভিজে গেল । রাতে খেতে বসে জেসমিন জিজ্ঞেস করলো ,   ‘ তোমার কী হয়েছে বাবা ?  ভাইয়া ফোন দিয়ে বললো তোমার মেজাজ নাকি খুব খারাপ ।  ’ রাহেলা শাড়ির আঁচলে চোখ মুছে বললেন ,   ‘ ছেলেটা একা একা বিদেশে পড়ে আছে ।  তার ওপর বাপের কাছে যদি এমন ব্যবহার পায় .  .  .  .  .  .  .  ।  ’  ‘ স্টপ !  ফুল স্টপ !  ’  গর্জে উঠলেন চৌধুরী সাহেব ,   ‘ ডোন্ট টক উইথ মি ।  ’ রাহেলা কেঁদে ফেললেন ।  কাঁদতে কাঁদতে বললেন ,   ‘ অফিস থেকে আসার পর থেকে তোর বাবা আমাকে এভাবে ধমকাচ্ছে ।  ইংরেজিতে ধমকালে আমি কী করে বুঝবো যে আমার কী দোষ ?  ’ জেসমিন মাকে থামতে ইশারা করে বললো ,   ‘ বাবা ,  তোমার কী হয়েছে বলো তো ?  অফিসে কোন সমস্যা ?  ’  ‘ ডোন্ট ট্রাই টু ফাইন্ড আউট প্রবলেম ।  অফিসে আমার কোনদিন কোন সমস্যা হয়েছে ?  শুনেছ কোনদিন ?  ’ খাওয়ার পরে চৌধুরী সাহেব বেসিনে ছাড়া হাত ধোন না ।  আজ তিনি দিব্যি প্লেটে হাত ধুয়ে উঠে পড়লেন ।  জেসমিন ও রাহেলা চোখ বড় বড় করে তাকিয়ে রইল তাঁর দিকে । পরদিন চৌধুরী সাহেব মোবাইল ফোন হারিয়ে বাসায় ফিরলেন ।  রাহেলা স্বামীর প্যান্টের জিপার খোলা দেখে লজ্জিত মুখে ইঙ্গিত করে দেখালেন ।  চৌধুরী সাহেব থতমত খেয়ে জিপার লাগিয়ে মনে মনে ভাবলেন ,  জিপারটা কী সারাদিন এভাবেই খোলা ছিল ?  ছিঃ ছিঃ ।  ভীষণ লজ্জার কথা !  রাহেলাকে বললেন ,   ‘ তোমার ফোনটা একটু দাও তো ।  ’  ‘ কেন ,  তোমার ফোন কী হয়েছে ?  ’  ‘ ফকিরকে দিয়ে দিয়েছি ।  তোমাকে ফোন দিতে বললাম ,  দাও ।  ডোন্ট আসক্ এনি কোয়েশ্চেন ।  ’ রাহেলা ভয়ে ভয়ে নিজের ফোন এনে স্বামীর হাতে দিলেন ।  চৌধুরী সাহেব ফোন বুক ঘাঁটতে ঘাঁটতে জিজ্ঞেস করলেন ,   ‘ তোমার ক্রিমিনাল ভাইটার নম্বর আছে এখানে ?  ’  ‘ আমার ক্রিমিনাল ভাই ?  কার কথা বলছ তুমি ?  সুলতান ?  ’  ‘ হাঁ হাঁ ,  ঐ শয়তানটার কথাই বলছি ।  পেয়েছি ,  পেয়েছি ।  থামো ।  ’  চৌধুরী সাহেব শ্যালককে কল দিয়ে স্ত্রীকে উদ্দেশ্য করে বললেন ,   ‘ ওর বাপের নাম যদি আজ আমি .  .  .  .  .  .  . হ্যালো ,  কে শয়তান ?  ’  ‘ হাঁ ,  সুলতান বলছি ।  কে ?  দুলাভাই নাকি ?  ’  ‘ এই হারামখোর ,  কথা দিয়ে যদি রাখতে না পারিস তো সেই কথা দিস কেন ?  ’  ‘ কেন দুলাভাই ,  এ কথা বলছেন কেন ?  ’  ‘ একটা স্মার্ট ফোন কিনে দিবি বলে ছয় মাস ধরে ঘোরাচ্ছিস ।  তোর লজ্জা করে না ?  ’  ‘ তওবা ,  তওবা ।  দুলাভাই আপনি কী বলছেন ?  আপনার অসুখের খবর শুনে এই তো গত পরশু আপনাকে দেখতে গিয়ে স্মার্ট ফোন কিনে দিতে চেয়েছিলাম ।  কিন্তু আপনিই তো নিতে চাইলেন না ।  বললেন ,  একটা মুখে কথা বলার জন্য কয়টা ফোন লাগে ?  ছিঃ ছিঃ ,  ছয় মাস ধরে আপনাকে ঘোরাবো কেন ?  আপনার মাথা টাল হয়ে গেছে দুলাভাই ।  আমি কালই আপনার জন্য সবচে ’  দামী ফোন কিনে নিয়ে আসছি ।  ’  ‘ আমার মাথা টাল হয়ে গেছে ?  ’  চৌধুরী সাহেব চরম অস্থির ভাবে পায়চারী করতে করতে ফোনটা নাক বরাবর ধরে চিৎকার করে বললেন ,   ‘ লাগবে না তোর দামী ফোন ।  দামী ফোন তোর .  .  .  .  .  .  .  ( অকথ্য শব্দ )  - য়ের মধ্যে ঢোকা ।  ’  ‘ দুলাভাই ,  শোনেন ,  শোনেন .  .  .  .  .  .  .  ।  ’ চৌধুরী সাহেব লাইন কেটে দিয়ে ফোনটা স্ত্রীকে ফেরত দিয়ে বললেন ,   ‘ আজ ড্রাইভার হারামজাদাকে রাতে ভাত দিবা না ।  সারা রাত না খেয়ে থাকুক ।  ওটা আর একটা ইবলিশ ।  ’  ‘ কেন ,  কী হয়েছে ?  ’  ‘ তোমাকে বলেছি না কোন প্রশ্ন করবা না ।  ভাত দিবা না বলেছি ,  ভাত দিবা না ।  ব্যস্ ।  ’ জানা গেল ,  ড্রাইভার সীট বেল্ট না বাঁধায় আজ ট্রাফিক সার্জেন্টকে জরিমানা দিতে হয়েছে ।  চৌধুরী সাহেব তখন গাড়িতেই ছিলেন ।  জরিমানার টাকা শোধ করে তিনি রাস্তায় পুলিশ ও লোকজনের সামনে ড্রাইভারকে চড় থাপড় মেরেছেন ।  ড্রাইভার এখন নিচ তলার গ্যারেজে বসে নিঃশব্দে কাঁদছে ।  বাড়ির দারোয়ান চাঁন মিয়া তার পিঠে হাত বুলিয়ে সান্ত্বনা দিচ্ছে ।   ‘ কাঁইন্দেন না ভাই ,  গরীবের আল্লা আছে ।  ’  ‘ কে ?  ’  ‘ আমি জেসমিন ,  বাবা ।  ’  ‘ এত রাতে কী চাই ?  ’ দুই রাত হলো চৌধুরী সাহেবের ঠিকমতো ঘুম হয় না ।  গভীর রাত পর্যন্ত করিডোরে চেয়ার পেতে অন্ধকারে বসে থাকেন তিনি ।  রাহেলা কাছে গিয়ে শোবার কথা বললে ক্ষেপে যান ।  বলেন ,   ‘ আউট ,  আউট !  ’  রাহেলা ভয়ে আর কথা না বাড়িয়ে চলে যান ।  জেসমিনও ভয়ে ভয়ে বললো ,   ‘ কিছু চাই না বাবা ।  তোমার সাথে একটু কথা বলবো ।  ’  ‘ সকালে বোলো ।  এখন যাও ।  এত রাত পর্যন্ত জেগে আছো কেন ?  কাল কলেজ নাই ?  ’  ‘ সকালে বললে হবে না বাবা ।  এখুনি বলা দরকার ।  ’ চৌধুরী সাহেব কথা না বলে কিছুক্ষণ চুপচাপ বসে রইলেন ।  তারপর বললেন ,   ‘ বেশ ,  বলো ।  ’ জেসমিন একটা চেয়ার টেনে নিয়ে ওর বাবার মুখোমুখি বসে বললো ,   ‘ আমার হাতের দিকে তাকাও বাবা ।  ’ অন্ধকারে মেয়ের হাতে সাদা মতো কী একটা দেখে চৌধুরী সাহেব বললেন ,   ‘ কী ওটা ?  ’ জেসমিন জিনিষটা বাবার হাতে দিয়ে বললো ,   ‘ সিগারেট ।  তুমি যে ব্র্যান্ড খাও ,  সেটা ।  তবে প্রতিদিন একটার বেশি না ।  ’ চৌধুরী সাহেব আঁতকে উঠে বললেন ,   ‘ না ,  না ,  আমি এক কথার লোক ।  সিগারেট খাবো না বলেছি ,  খাবো না ।  ব্যস্ ।  ’  ‘ আহা !  ’  জেসমিন চেয়ার ছেড়ে উঠে চৌধুরী সাহেবের গা ঘেঁষে দাঁড়িয়ে তার মাথায় হাত বুলিয়ে দিতে দিতে বললো ,   ‘ তুমি এক কথার মানুষ ,  সেটা সবাই জানে ।  তুমি তো আর আগের মতো প্যাকেট প্যাকেট খাচ্ছো না ।  এই যে এখন যদি তুমি এখানে অন্ধকারে বসে একটা সিগারেট খাও তো কে জানতে পারবে বলো ?  আমরা তো আর কাউকে বলছি না ।  নাও ধরাও ।  ’  জেসমিন ফস্ করে একটা ম্যাচের কাঠি জ্বালিয়ে বাবার মুখের সামনে ধরলো ।  ‘ খাবো ?  ’  ‘ হাঁ ,  খাবে ।  আমি প্রতিদিন তোমার জন্য একটা করে সিগারেট নিয়ে আসবো ।  তুমি রাতে এখানে অন্ধকারে বসে বসে খাবে ।  কেউ দেখতে পাবে না ।  ঠিক আছে ?  ’ চৌধুরী সাহেব সিগারেট ধরিয়ে ভুস করে এক মুখ ধোঁয়া ছেড়ে বললেন ,   ‘ ঠিক আছে তুই যখন বলছিস ,  একটা খাই ।  ’  মেয়ের ওপর খুশি হলে চৌধুরী সাহেব  ‘ তুই ’  সম্বোধনে কথা বলেন ,  অন্য সময়  ‘ তুমি ’  ।  ‘ আচ্ছা ,  সকালে টয়লেটে যাবার সময় আর একটা সিগারেট খেলে কেমন হয় ?  ’  ‘ মোটেই ভালো হয় না ।  ’  জেসমিন বললো ,   ‘ তবে তুমি যখন বলছো ,  তখন কাল থেকে তিন দিন সকালের জন্য আর একটা করে বরাদ্দ থাকলো ।  তিন দিন পর অফ ।  আর শোন ,  রাতের সিগারেটও সাত দিনের জন্য ।  তারপর এটাও অফ ।  ততদিনে তোমার নেশা অনেক কমে যাবে ,  বুঝেছ ?  ’ অন্ধকারে রাহেলা স্বামীর পেছনে এসে দাঁড়িয়েছেন ।  জেসমিন দেখতে পেলেও চৌধুরী সাহেব টের পাননি ।  রাহেলা খুক খুক করে কেশে বললেন ,   ‘ অন্ধকারে আমি কিন্তু কিছু দেখতে পাচ্ছি না ।  করিডোরের লাইট জ্বালিয়ে কী দেখবো বাপ - বেটি এখানে কী করছে ?  ’ চৌধুরী সাহেব আঁতকে উঠে বললেন ,   ‘ না ,  না ,  লাইট জ্বালিও না ।  ’  তিনি অন্ধকারেই স্ত্রীর কাছে সিগারেট আড়াল করার জন্য তাঁর সিগারেট ধরা হাতটা চেয়ারের নিচে লুকিয়ে ফেললেন ।  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  * রি - পোস্ট । 
                            
                    




গল্পঃ তেতো সন্দেশ



                        ডাক বিভাগে চাকরি পেয়ে জয়পুরহাট পোস্ট অফিসে ট্রেজারার পদে জয়েন করলাম ১৯৮০ সালে ।  আমি তখন পঁচিশ বছরের তরুণ । জয়পুরহাট তখন থানা সদর ।  গ্রামীণ সংস্কৃতির আড়মোড়া ভেঙে ধীরে ধীরে জেগে উঠতে থাকা ছোট্ট একমুঠো শহর ।  ধানহাটী নামে একটা বাজার আর শহর সংলগ্ন সুগার মিলকে কেন্দ্র করে মানুষের যা কিছু চাঞ্চল্য ।  শহরের বুক চিরে একটাই পাকা রাস্তা ।  পোস্ট অফিসসহ দু ’ চারটি সরকারি ভবন পাকা ,  বাকি সব টিনের ঘরবাড়ি ।  শহরে বিদ্যুৎ সংযোগ থাকলেও বেশির ভাগ বাড়ি ও দোকানপাটে তখনো হারিকেন ও কূপিবাতির দাপট । রাজশাহী বিভাগীয় শহর থেকে আত্মীয়স্বজনহীন এই নির্জীব শহরে এসে আমি মনমরা হয়ে পড়লাম ।  সারা শহর তন্ন তন্ন করে খুঁজেও থাকার মতো কোন মেস বা ঘর ভাড়া পাওয়া গেল না ।  আসলে এ ধরনের আধা গ্রাম ,  আধা শহরের মতো জায়গায় তখনো বহিরাগতদের জন্য মেস বা ঘর ভাড়া দেওয়ার সংস্কৃতি গড়ে ওঠেনি । প্রথম কয়টা দিন অফিসের মধ্যে দুটো টেবিল জোড়া দিয়ে তার ওপর শুয়ে রাত কাটালাম ।  রাস্তার ধারে নোংরা রেস্টুরেন্টে খেয়ে আমার পেট নেমে গেল ।  অফিসের টয়লেট আমি নিজেও নোংরা করে ফেললাম । দয়ামায়াহীন পোস্টমাস্টার বললেন ,   ‘ ট্রেজারার সাহেব ,  সরকারি অফিসে এভাবে রাতে শুয়ে থাকা ঠিক হচ্ছেনা ।  অফিসে ক্যাশ স্ট্যাম্প থাকে ।  উনিশ বিশ কিছু হলে আপনিও ফেঁসে যাবেন ,  আমাকেও বিপদে ফেলবেন ।  ’ কথা ঠিক ।  কিন্তু আমি তো নিরুপায় । আমার এই দুরবস্থার কথা অফিসের সব স্টাফই জানতো ।  আমার একটা থাকার ব্যবস্থার জন্য অনেকেই চেষ্টা করছিল ।  তাদের মধ্যে মোজাম্মেল নামে এক পোস্টম্যান একদিন অফিস টাইমের পর আমাকে নিয়ে গেল শহরের কাছাকাছি একটা জায়গায় ।  জায়গাটা পুরোদস্তুর গ্রাম ।  সঙ্গত কারণে গ্রামটির নাম আমি বলছি না । মোজাম্মেলের ভায়রা কফিলউদ্দিন এই গ্রামের মোড়ল ।  আমার দুরবস্থার কথা শুনে তিনি তার বাড়ির সামনের দিকে একটা টিনের ঘর ভাড়া দিতে রাজি হয়েছেন ।  ভাড়া দেড়শো টাকা ।  খাওয়া দাওয়ার ব্যবস্থা আমার নিজের ।  আর যেহেতু গ্রামে সমাজ আছে এবং আমি যুবক ছেলে ,  সেহেতু আমাকে একটু হিসাব করে চলতে হবে ।  মোড়লের যেন কোন বদনাম না হয় । সরকারি চাকরি সোনার হরিণ ।  আমি সব শর্তে রাজি হয়ে পরদিনই সুটকেস হাতে চলে এলাম ।  ঘর ভর্তি আউড়ের পালা ।  কামলা ডেকে সেসব অন্যত্র সরিয়ে ঝাড় দিয়ে ঘর সাফ করে দেয়া হল ।  ঘরের দুই দরজার একটি দিয়ে বাড়ির ভেতর যাওয়া যায় ।  বাড়ির ভেতর থেকে শেকল তুলে তালা দিয়ে সেটি বন্ধ করে দেয়া হল ।  কফিলউদ্দিন দয়াপরবশ হয়ে আমার শোয়ার জন্য বাড়ির ভেতর থেকে একটা ঘুণে ধরা কাঠের চৌকি বের করে দিলেন ।  আমি বাজার থেকে কেরোসিনের চুলা ,  হাঁড়ি পাতিল ,  চাল ডাল সব কিনে নিয়ে এলাম । নিজে কোনদিন রান্না করে খাইনি ।  রাঁধতে গিয়ে হাত পোড়ালাম ।  গরম তেল পায়ে পড়ে ফোস্কা উঠলো ।  কোনদিন ভাত হল চালপোড়া ,  কোনদিন হল হালুয়া ।  ডিম ভাজতে গিয়ে উল্টে ফেলে দিলাম চুলায় ।  রান্না করার আতংকে কোন কোনদিন দোকান থেকে কেনা কলা আর বানরুটি খেয়ে রাত পাড়ি দিলাম । এভাবে দিন পনের যাওয়ার পর একদিন অফিস থেকে ক্লান্ত শরীরে ঘরে ফিরে দেখি ,  মেঝেতে একটা ছোট মাদুরের ওপর পরিস্কার গামলা ও বাটিতে কিছু খাবার ঢেকে রাখা ।  ঢাকনা খুলে দেখি ,  গরম ভাত ,  ডিমের তরকারি আর একমুঠো ডাল ভর্তা ।  পাশে একটা চিরকুটে কাঁচা মেয়েলী হাতে লেখাঃ হাত পুড়িয়ে রান্না করার দরকার নাই ।  মেয়েদের কাজ ছেলেরা পারেনা ।  আব্বাকে বলবেন না ।  বললে আমার যা হয় হবে ,  আপনাকে ঘাড় ধরে ঘর থেকে বের করে দেবে ।  মনে থাকে যেন । দেখলাম ,  ঘরে নতুন দড়ি টানিয়ে তার ওপর আমার প্যান্ট শার্ট ,  গামছা লুঙ্গি সব সুন্দর করে গুছিয়ে রাখা ।  বিছানার চাদর টান টান ।  ঘরের মেঝে ঝকঝকে ,  তকতকে ।  বুঝলাম ,  মোড়লের মেয়ের কাজ ।  বাড়ির ভেতর দিকের দরজা খুলে ঘরে ঢুকে সে এসব করেছে ।  আমার একটু ভয় ভয় করতে লাগলো । পরদিন সকালে সুটকেস থেকে একটা খাতা বের করে তাতে লিখলাম ,  এসব না করলে ভাল হয় ।  জানাজানি হলে সমস্যা হবে । খাতাটা ওভাবেই বিছানার ওপর রেখে আমি ঘরে তালা দিয়ে অফিসে চলে গেলাম । সন্ধ্যার পর ঘরে ফিরে হারিকেন জ্বালিয়ে দেখি মেয়েটি আবার রান্না করে রেখেছে ।  খাতায় আমার লেখার নিচে লেখাঃ ভীতুর ডিম ! মেজাজ খাট্টা হয়ে গেল ।  ওর লেখার নিচে লিখলামঃ ভয় দেখালেন আপনি ,  আর এখন আপনিই বলছেন ভীতুর ডিম ?  বেশ বেশ । পরদিন মেয়েটি কিছু লিখলো না ।  আমি লিখলামঃ আপনারা কয় ভাই বোন ?  আপনি কি বিবাহিতা ? মেয়েটি লিখলোঃ হাসবো না কাঁদবো বুঝতে পারছিনা ।  আমাকে বিয়ে করবে কে ?  আমার কোন ভাই বোন নেই ।  শুধু দাদি আছে ।  আমার জন্মের সময় মা মারা গেছেন ।  সৎ মা পাওয়ার ভাগ্য হয়নি ।  কিন্তু আপনি এসব জানতে চাচ্ছেন কেন ?  বেশি জানা ভাল না ।  তরকারিতে ঝাল লবণ ঠিক হচ্ছে তো ? দুষ্টামি বুদ্ধি মাথায় চাপলো ।  আমি লিখলামঃ দুটোই বেশি বেশি ।  একটু কম হলে ভাল হয় । গ্রামের মেয়ে ।  আমার লেখার তাৎপর্য বুঝল না ।  পরদিন তরকারিতে ঝাল লবণ দুটোই বেশ কম হল ।  খাতায় লিখলামঃ আমি তরকারির ঝাল লবণের কথা বলিনি ।  আপনার নিজের ঝাল লবণের কথা বলেছি ।  আপনার নামটা কিন্তু আমার এখনো জানা হয়নি ।  ওটাও ঝাল ঝাল নয় তো ? উত্তরে মেয়েটি লিখলোঃ আমার ঝাল লবণ তো কেউ চেখে দেখেনি ।  আপনি একটা ফাজিল লোক ।  আমার সঙ্গে ফাজলামো করবেন না ।  ফাজলামো করলে নাম বলব না । এরপর কিছুদিন আর লেখালেখি নেই ।  কিন্তু রান্নাবান্না ,  ঘর গোছানো সব ঠিক মতই চলছে ।  সত্যি বলতে কি ,  প্রেমঘটিত একটা দুর্ঘটনা আমার জীবনে আগে একবার ঘটে যাওয়ার পর থেকে নতুন কোন সম্পর্কে জড়িয়ে পড়ার ব্যাপারে আমার প্রচণ্ড অনীহা ছিল ।  মেয়েদের আমি যথাসম্ভব এড়িয়েই চলতাম । অফিস থেকে ঘরে ফিরে রাতে বিছানায় শুয়ে হারিকেনের আলোয় আমি খাতার লেখাগুলো পড়ি ।  সে শুধু সময় কাটানোর জন্য ।  মেয়েটিকে আজ পর্যন্ত চোখে দেখিনি ।  অবস্থাপন্ন বাপের একমাত্র মেয়ে ।  বিয়ে হয়নি কেন কে জানে ?  মাঝে মধ্যে আমার সতর্ক চোখ খুঁজে বেড়ায় তাকে ।  কিন্তু মেয়েটি যেন দৃশ্যমান জগতে এক অদৃশ্য রহস্যময় মানবী । এভাবে প্রায় তিন মাস কেটে গেল ।  কাজে যোগদানের পর পরই আমি রাজশাহীতে বদলির জন্য কর্তৃপক্ষের কাছে আবেদন করেছিলাম ।  এখানে আমার কষ্টের কথা জানিয়ে রাজশাহীর পোস্টমাস্টার জেনারেলের অফিসে তদবির করার জন্য বাড়িতে বড় ভাইয়ের কাছে চিঠিও লিখেছিলাম ।  তখন টেলিযোগাযোগ ব্যবস্থার এত রমরমা ছিল না ।  মোবাইল ফোনের তো প্রশ্নই ওঠে না । বড়ভাই আপ্রাণ চেষ্টা করে ঠিক তিন মাসের মাথায় আমার ট্রান্সফার অর্ডার বের করে ফেললেন এবং আমাকে চিঠি দিয়ে জানালেন । সেদিন খুশি মনে ঘরে ফেরার পর এক বিচিত্র অভিজ্ঞতা হল ।  মেয়েটির সঙ্গে আমার কথাবার্তার সেই খাতার মধ্যে একটা সাদা কালো ছবি পেলাম ।  নিষ্পাপ চেহারার সুন্দর একটি মেয়ে ।  কাজল টানা দীঘল চোখে বিষণ্ণ দৃষ্টি ।  বয়স আঠারো উনিশ হবে ।  খাতায় লেখাঃ আপনি তো চলেই যাবেন ।  যাওয়ার আগে ছবিতে আমাকে দেখে যান ।  ছবির উল্টো পিঠে আমার নাম লেখা আছে ।  ছবিটা নিয়ে যাবেন না কিন্তু । মনে হল ,  আমি বৈদ্যুতিক শক খেলাম ।  আমি চলে যাবো এটা এই মেয়ে জানলো কিভাবে ?  বদলির কথা তো আমার জয়পুরহাট অফিসের লোকজনই এখনো জানেনা ।  ইনটুইশন ?  থট রিডিং ?  ছবিটা উল্টে দেখলাম গোটা গোটা হরফে লেখা ,  নার্গিস । এক সপ্তাহের মধ্যে আমার ট্রান্সফার অর্ডার চলে এলো ।  সকাল দশটার মধ্যে নতুন ট্রেজারারের কাছে চার্জ বুঝিয়ে দিয়ে ঘরে ফিরে এলাম ।  দুপুর সাড়ে বারোটায় রাজশাহী যাওয়ার ট্রেন ।  বাড়ি ফেরার আনন্দে আমার মন চঞ্চল হয়ে উঠেছে ।  ঘরে ফিরে দেখি ,  বিছানার ওপর একটা কাঠের ট্রেতে পিরিচ দিয়ে ঢেকে রাখা দুটো সন্দেশ আর এক গ্লাস পানি ।  পাশে রাখা খাতায় লেখাঃ কাল বিকেলে আমাকে বিয়ে না করার জন্য এক ছেলে তার অভিভাবকসহ দেখতে এসেছিল ।  এই প্রথম আমাকে কেউ দেখতে এলো ।  তাদের আনা মিষ্টি থেকে আপনাকে দুটো সন্দেশ দিলাম ।  আশা করি ,  যাওয়ার আগে খেয়ে যাবেন । বিয়ে না করার জন্য ছেলেপক্ষ দেখতে এসেছিল ?  এমন কথা কখনো শুনেছি বলে মনে পড়লো না ।  বুঝলাম ,  যে কোন কারণেই হোক ছেলেপক্ষ নার্গিসকে তাদের বউ করতে রাজি হয়নি ।  দেখতে তো মেয়েটি অসুন্দর নয় ।  সম্ভবত যৌতুক বা লেনদেনে বনিবনা না হওয়ায় বিয়ে ভেস্তে গেছে । মনে মনে দুঃখ পেলেও বাড়ি ফিরে যাওয়ার আনন্দে আপাতত দুঃখবোধ ধামাচাপা পড়ে গেল ।  এখন মিষ্টি খাওয়ার সময় নাই ।  দ্রুত হাতে সুটকেস গুছিয়ে নিয়ে সন্দেশ গুলো কাগজের ঠোঙায় ভরে সঙ্গে নিলাম ।  ট্রেনে বসে খাওয়া যাবে । গোছগাছ শেষে বাড়ির মালিকের কাছে গেলাম বিদায় নিতে ।  কফিলউদ্দিন আমার হাঁড়ি পাতিল ,  থালাবাসন ও কেরোসিনের চুলা বস্তাবন্দি করে সঙ্গে দিতে চাইলেন ।  আমি বললাম ,   ‘ না ,  থাক ।  ’  তার সঙ্গে কথা বলার ফাঁকে আড়চোখে খুঁজলাম মেয়েটিকে ।  কিন্তু না ,  কোথাও নেই সে ।  তবে কেন জানি আমার মনে হল ,  এ বাড়ির কোন না কোন আড়াল থেকে কাজল টানা দুটি দীঘল চোখে সে তাকিয়ে আছে আমার দিকে । আমাকে ট্রেনে তুলে দিতে প্ল্যাটফরমে অপেক্ষা করছিল মোজাম্মেল ।  ট্রেন আসার দেরি আছে দেখে ওর সাথে গল্প করছিলাম ।  কথা প্রসঙ্গে জিজ্ঞেস করলাম ,   ‘ তোমার ভায়রার মেয়েটির বিয়ে হচ্ছেনা কেন ?  দেখতে তো সে ভালোই ।  ’ মোজাম্মেল বলল ,   ‘ বিয়ে কি করে হবে ,  স্যার ?  মেয়ে যে বোবা ,  মুখে জবান নাই ।  একটা বোবা মেয়েকে জেনে শুনে কে বিয়ে করবে স্যার ,  বলেন ?  ’ ট্রেন আসার ঘণ্টা পড়লো ।  মনে হল ,  আমার হৃৎপিণ্ডটাকে ঘণ্টা বানিয়ে আঘাত করলো কেউ ।  মোজাম্মেল মাথা নিচু করে বলল ,   ‘ বহু চেষ্টা তদবির করে গতকাল বগুড়ার এক ছেলে পক্ষকে আনা হয়েছিল মেয়ে দেখাতে ।  মেয়ে তো তাদের এক দেখাতেই পছন্দ ।  কিন্তু মেয়ে বোবা শুনে তারা আর এক মিনিটও বসেনি ।  আমার ভায়রা পাঁচ বিঘা ধানী জমি লিখে দিতে চাইলো ।  তাতেও রাজি হল না ।  ’ আমাকে ট্রেনে তুলে দিয়ে চলে গেল মোজাম্মেল । চলন্ত ট্রেনে অনেকক্ষণ পক্ষাঘাতগ্রস্থ রোগীর মতো আমি বসে রইলাম ।  হাতে ধরা ঠোঙা থেকে একটা সন্দেশ বের করে দেখে মনে হল ,  এই সন্দেশের স্বাদ তেতো ।  নিম পাতার রসের চেয়েও তেতো ।  এই সন্দেশ খাওয়া যাবেনা ।  মনে মনে বললাম ,   ‘ নার্গিস ,  আপনার অনুরোধ রাখতে পারলাম না ।  দুঃখিত ।  ’  ট্রেনের জানালা দিয়ে সন্দেশসহ ঠোঙাটা ফেলে দিলাম বাইরে । নার্গিসের সাথে আমার কথা বিনিময়ের সেই খাতাটা সুটকেস থেকে বের করে চোখের সামনে মেলে ধরলাম ।  ঝাপসা চোখে কষ্ট করে খুঁজে বের করে আবার পড়লাম মেয়েটির সেই লেখাটা ,  আমাকে বিয়ে করবে কে ?   ( সত্য ঘটনা অবলম্বনে )   *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  * এই লেখাটি মাসিক মৌচাকে ঢিল পত্রিকার নভেম্বর ,  ২০১১ মিষ্টি  ( দ্বিতীয় পর্ব )  সংখ্যায় প্রকাশিত ।  ব্লগার বন্ধুরা যারা এটি পড়েননি ,  তাদের জন্য ব্লগে প্রকাশ করলাম ।  ধন্যবাদ ।  রি - পোস্ট । 
                            
                    




স্মৃতিচারণঃ বেঁচে আছি আজও



                         (  সম্পূর্ণ সত্য ঘটনা ভিত্তিক এই স্মৃতিচারণামূলক লেখাটি ১৯৭১ সালের সেই ভয়াবহ দিন গুলোর কথা স্মরণ করার এক ক্ষুদ্র প্রয়াস ।  নতুন প্রজন্ম জানুক ,  কেমন ছিল সেই দিনগুলি ।  ১৯৭১ সালে আমি ছিলাম ১৬ বছরের কিশোর ।  পরম করুণাময় আল্লাহর ইচ্ছায় ঐ দিনের পর থেকে আজ পর্যন্ত আরও ৪৪ বছর আমি বেঁচে আছি ।  কিন্তু সেই ভয়াবহ ঘটনায় আমার বেঁচে থাকার কথা ছিল না ।   ) ১৯৭১ সালের ২৮ মার্চ ।  রাজশাহী শহরে কারফিউ চলছে ।  বিকেল ৪ টা থেকে সন্ধ্যে ৭ টা পর্যন্ত মাইকে ঘোষণা দিয়ে তিন ঘণ্টার জন্য কারফিউ শিথিল করা হয়েছে ।  এই সময়ের মধ্যে যার যা কাজ কাম বা কেনাকাটা সেরে নিয়ে আবার নিজ নিজ বাড়ি ঘরে দরজা জানালা আটকে বন্দী হয়ে যেতে হবে ।  সন্ধ্যে ৭ টার পর রাস্তায় বা ঘরের বাইরে কাউকে দেখা গেলে পাকিস্তানী সৈন্যরা তাকে গুলি করে মেরে ফেলবে ।  আগের তিন দিন শহরের অনেক লোককে তারা মেরে ফেলেছে ।  অনেক বাড়িঘরে আগুন লাগিয়ে দিয়েছে ।  পাকিস্তানী সৈন্যদের নির্বিচার হত্যাকাণ্ডের সাথে সাথে অবাঙালীরা পাড়ায় পাড়ায় দলবদ্ধভাবে ছুরি ,  চাকু ও রামদা ’  হাতে ঘুরে বেড়াচ্ছে ।   ‘ পাকিস্তান জিন্দাবাদ ’  শ্লোগান দিয়ে তারাও হত্যা ও লুটতরাজ শুরু করেছে ।  শহরে চরম আতংক ।  তখনো ঢালাওভাবে গ্রামে গঞ্জে বা ভারতে পালিয়ে যাওয়া শুরু হয়নি ।  তবে পালিয়ে যাওয়ার মানসিক প্রস্তুতি নিচ্ছে সবাই । আমরা ছিলাম পাঁচ ভাই এক বোন ।  বড়ভাই বি এ পাশ করে মাস্টার্সে ভর্তি হয়েছেন ।  আমি তখন রাজশাহী সরকারি কলেজে উচ্চ মাধ্যমিক প্রথম বর্ষের ছাত্র ।  অন্যান্য ভাই বোনরা ক্রমানুসারে বিভিন্ন ক্লাসে পড়ে ।  কারফিউ শিথিল হলে আব্বা বড়ভাইকে সাথে নিয়ে প্রয়োজনীয় কিছু কেনাকাটার জন্য বাজারে গেলেন ।  ঘর থেকে না বেরনোর জন্য আমাদের ওপর ছিল কড়া নির্দেশ । কেনাকাটা সেরে আব্বা এবং বড়ভাই সাড়ে পাঁচটার মধ্যে ফিরে এলেন ।  কারফিউ শুরু হতে তখনো দেড় ঘণ্টা বাঁকি ।  বড়ভাই বাজারের ব্যাগ নামিয়ে রেখে বললেন ,   ‘ আমি একটু আসছি ।  ’ আব্বা এবং মা সমস্বরে  ‘ যাস না বাবা ,  যাস না ’  বলতে বলতেই বড়ভাই বাড়ি থেকে বেরিয়ে হাওয়া ।  বড়ভাইয়ের সিগারেট খাওয়ার নেশা ছিল ।  বাড়িতে সেটা হচ্ছিলো না বলে সম্ভবতঃ ঐ কাজে তার বেরিয়ে যাওয়া । কিন্তু সাড়ে ছয়টা বেজে যাওয়ার পরেও বড়ভাই ফিরে না আসায় মা কান্নাকাটি শুরু করে দিলেন ।  আব্বার কপালে চিন্তার ভাঁজ ।  আমরা ভাই বোনরা উদ্বিগ্ন হয়ে পড়লাম ।  মায়ের দেখাদেখি ছোট দুটি ভাইও কাঁদতে শুরু করে দিল ।  এ অবস্থায় সাতটা বাজার দশ মিনিট আগে আমি আর থাকতে পারলাম না ।  সকলের নিষেধ সত্ত্বেও বড়ভাইকে খুঁজতে আমি বেরিয়ে পড়লাম । বাড়ির আশেপাশে তাকে খুঁজে না পেয়ে আমি চিন্তায় পড়ে গেলাম ।  হঠাৎ মনে হলো আমাদের মহল্লার শেষ প্রান্তে বড়ভাইয়ের ঘনিষ্ঠ বন্ধু মতি ভাইয়ের বাসায় একবার খুঁজে দেখা যেতে পারে ।  সে বাড়ির ছাদে বসে বড়ভাইয়ের বন্ধুরা সবাই আড্ডা দেয় ।  তাস ,  দাবা খেলে ।  আড্ডা দেওয়া অনেকটা নেশার মতো ।  একবার বসলে সময় জ্ঞান থাকে না ।  কিন্তু আমার একবারও মনে হলো না যে এই পরিস্থিতিতে সেখানে তাদের আড্ডা বসার কথা নয় ।  আমি মতি ভাইয়ের বাসায় যাওয়ার সিদ্ধান্ত নিলাম । আমাদের বাড়ি থেকে কয়েক পা হেঁটে গেলে প্রধান সড়ক ।  ঐ সড়ক দিয়ে গেলে মতি ভাইয়ের বাড়ি খুব কাছে ।  কিন্তু সাতটা বেজে গেছে ।  পাকিস্তানী সেনাবাহিনীর টহল যান গুলো ইতিমধ্যে রাস্তায় নেমে পড়েছে ।  সশস্ত্র সৈন্য বোঝাই গাড়ি গুলো রক্ত হিম করা আওয়াজ তুলে ছড়িয়ে পড়ছে সারা শহরে ।  এ অবস্থায় রাস্তা দিয়ে যাওয়া চরম বিপজ্জনক ।  মহল্লার অলি গলি দিয়েও মতি ভাইয়ের বাসায় যাওয়া যায় ।  কিছুটা ঘোরা পথ হলেও আমি গলি পথে যাওয়ার সিদ্ধান্ত নিলাম ।  কিন্তু সে পথে যেতে হলেও প্রধান সড়কের আড়াআড়ি ত্রিশ ফুটের মতো রাস্তা পাড়ি দিতে হয় ।  আমি সতর্ক চোখে দুই দিক দেখে নিয়ে তীরের মতো রাস্তা পাড়ি দিয়ে গলিপথে ঢুকে পড়লাম ।  তারপর নির্জন চিপা অলি গলি দিয়ে হন হন করে হেঁটে রওনা হলাম মতি ভাইয়ের বাড়ির দিকে ।  গলির দু ’ পাশে বাড়িঘরের দরজা জানালা সব বন্ধ ।  কোথাও কেউ নেই ।  গলিপথের স্ট্রীট লাইট গুলো জ্বলে উঠেছে ।  এক বাড়ির নিচ তলার জানালা সামান্য ফাঁক করে কে যেন চাপা স্বরে সতর্ক করলো আমাকে ,   ‘ এই হেনা ,  কারফিউয়ের মধ্যে তুমি কোথায় যাচ্ছ ?  বাড়ি যাও ,  বাড়ি যাও ।  ’ আমার মাথায় তখন জেদ চেপেছে ।  মতি ভাইয়ের বাসায় যেতেই হবে ।  সেখানে আমার বড়ভাই আছেন ।  থাকলেও যে তিনি মতি ভাইয়ের পরিবারের সাথে নিরাপদে আছেন ,  সে কথা একবারও আমার মনে আসছে না ।  রক্তের টান বোধহয় একেই বলে । কিন্তু মতি ভাইয়ের বাসায় পৌঁছে আমি হতাশ হলাম ।  দশ বারো বার দরজার শিকল ঝাঁকিয়েও বাসার ভেতর থেকে কারো সাড়া শব্দ পেলাম না ।   ‘ বড়ভাই ,  আমি হেনা ’  বলে কয়েকবার চিৎকার করার পরেও কেউ সাড়া দিল না ।  মনে হলো বাসায় কেউ নেই ।  প্রধান সড়কে আর্মির গাড়ি চলাচলের ভীতিকর আওয়াজ বেড়ে গেছে ।  এই প্রথম নিজের নিরাপত্তা নিয়ে আমি শংকিত হলাম ।  আর দেরি না করে বাড়ি ফিরতে হবে ।  একই গলিপথে বাড়ির উদ্দেশ্যে আমি দ্রুত হাঁটা দিলাম । গলির শেষ মাথায় এসে আমার মনে হলো ,  প্রধান সড়কের ত্রিশ ফুট রাস্তা পার হবার আগে একবার রাস্তাটা দেখে নেয়া দরকার ।  গলি থেকে মাথা বের করে রাস্তার বাম দিকে কিছু দেখতে পেলাম না ।  কিন্তু ডান দিকে তাকাতেই মাত্র দশ পনের ফুট দূরে দেখলাম পাকিস্তানী সৈন্যদের একটা কনভয় যমদূতের মতো দাঁড়িয়ে আছে ।  কয়েকজন সৈন্য হাঁটাহাঁটি করছে ,  অন্যেরা গাড়িতে বসে আছে ।  আমি গলি থেকে মাথা বের করার সাথে সাথে ওরা স্ট্রীট লাইটের আলোয় আমাকে দেখে ফেলেছে ।  ‘ ওয়ে শুয়ার কা বাচ্চা ,  রোক্ কে ,  রোক্ কে !  ’ কয়েকজন সৈন্য আমাকে ধরার জন্য ছুটে এলো ।  আমি এক মুহূর্ত দেরি না করে উল্টো পথে আবার গলির ভেতর দৌড় দিলাম ।  ওরাও গলির ভেতর ঢুকে পড়েছে এবং আমাকে ধরার জন্য দৌড়ে আসছে ।  দৌড়াতে দৌড়াতে রাইফেলের নিশানা তাক করছে আমার দিকে ।  আমি প্রাণপণে ছুটে চলেছি ।  ওদের সাথে আমার দূরত্ব ক্রমেই কমে আসছে । এভাবে ঊর্ধ্বশ্বাসে ছুটতে ছুটতে আমার কেন জানি মনে হলো ,  ওদের সাথে দৌড়ে আমি পারবো না ।  ওরা প্রশিক্ষিত সৈন্য ।  আমার চেয়ে ওদের গতি বেশি ।  তাছাড়া ওরা যে কোন সময় গুলি ছুঁড়তে পারে ।  দূরত্ব আরও কমে গেলে ওদের গুলির নিশানা ব্যর্থ হবে না ।  আমাকে বাঁচতে হলে অন্য কিছু করতে হবে । গলির বাম দিকে  ‘ শাহী জামে মসজিদ ’  নামে একটা মাঝারী আয়তনের দোতলা মসজিদ ছিল ।  আতংকে দিক বিদিক জ্ঞানশূন্য হয়ে আমি চট্ করে ঢুকে পড়লাম সেই মসজিদের ভেতর ।  মাগরিবের নামাজ শেষে মুসল্লিরা চলে গেলে ইমাম সাহেব মসজিদের ভেতর একা একা বসে প্রতিদিন কিছু সময় কোরআন তেলাওয়াত করেন ।  মহল্লার প্রায় সবাই এই মসজিদে জুম্মার নামাজ পড়ে ।  সেই সূত্রে ইমাম সাহেব আমাকে চিনতেন ।  তিনি প্রায়ই আমাকে পাঁচ ওয়াক্ত নামাজ পড়ার জন্য খুব বিনয়ের সাথে অনুরোধ করতেন ।  চট্টগ্রামের মানুষ ।  সাথে পরিবার পরিজন না থাকায় তিনি মসজিদ সংলগ্ন হুজরাখানায় একাই থাকতেন এবং নিজে রান্না করে খেতেন ।  ষাটোর্ধ ছোটখাটো নির্বিরোধী মানুষ ।  কখনো উচ্চস্বরে তাকে কথা বলতে শুনিনি । আমি যখন মসজিদে ঢুকে পড়ি ,  তখন ইমাম সাহেব কোরআন তেলাওয়াত শেষে হুজরাখানায় যাওয়ার জন্য মসজিদের বারান্দায় এসে আমার সামনে পড়ে গেলেন ।  আমি কোন কথা না বলে ছোঁ মেরে তাঁর মাথা থেকে টুপি খুলে নিয়ে নিজের মাথায় পরে নিলাম ।  তারপর শার্টের গুটানো হাতা খুলে ফেলে  ( তখনকার দিনে ফুলহাতা শার্টের হাতা গুটিয়ে পরা একটা ফ্যাশনের মতো ছিল )  এক দৌড়ে মসজিদের ভেতর মুসল্লিদের নামাজ পড়ার জায়গায় চলে গেলাম ।  একেবারে মিম্বারের সামনে দাঁড়িয়ে আমি নিঃশব্দে নামাজ পড়ার অভিনয় শুরু করে দিলাম ।  এত বছর পরেও আমি জানিনা যে তখন ওসব বুদ্ধি কিভাবে আমার মাথায় এসেছিল ? ইমাম সাহেব ঘটনার আকস্মিকতায় হতভম্ব ।  ঠিক এই সময় বুটের খটাখট আওয়াজ আমার কানে এলো ।  আর্মিরা ঢুকে পড়েছে মসজিদে ।  তাদের আর একটা দল গলিপথে চলে গেছে সামনে ।  আমার বুকের ভেতর ধক ধক করতে লাগলো ।  আমি ঘোরের মধ্যে চোখ বুজে নামাজ পড়ার মতো করে রুকু সেজদা করে যাচ্ছি ।  কিন্তু কোন সুরা কালমা আমার মনে পড়ছে না ।  আর্মিদের উচ্চস্বরে কথাবার্তা কানে এলো ।  ইমাম সাহেবকে ধমকাচ্ছে একজন সৈন্য ।  বলছে ,   ‘ এ বুঢঢা ,  ইধার এক লাড়কা আয়া ,  তু দেখা ?  ’ ইমাম সাহেব ঝটপট উত্তর দিলেন ,   ‘ লাড়কা ?  জি নেহি ।  কোয়ি লাড়কা তো নেহি আয়া ।  ’  ‘ এ বুঢঢা !  ঝুটা মাত বোল্ ।  ’  ‘ ঝুটা নেহি সাব ।  আপলোগ তালাশ করকে দেখিয়ে ।  ’ মনে হলো আমার হৃৎপিণ্ডটা বুকের ভেতর থেকে ছিঁড়ে বেরিয়ে যাবে ।  সৈন্যরা দাঁড়িয়ে আছে মসজিদের বারান্দায় ।  একজন মুসল্লি মসজিদের ভেতর নামাজ পড়ছে ,  সেটা ওরা পেছন থেকে পরিস্কার দেখতে পাচ্ছে ।  এখন যদি ওরা ইমাম সাহেবের কথায় তল্লাশি করে তো আমি নির্ঘাত ধরা পড়ে যাবো ।  কিন্তু আশ্চর্য !  ওরা কেউ মসজিদের ভেতরে ঢুকে আমার কাছে এলো না ।  কয়েকজন সৈন্য খটাখট বুটের আওয়াজ তুলে মসজিদের সিঁড়ি দিয়ে দোতলায় উঠে গেল ।  তারা দোতলাসহ মসজিদের মিনার ,  ছাদ ও অন্যান্য স্থান তন্ন তন্ন করে খুঁজতে লাগলো ।  অন্যেরা নিচতলার হুজরাখানা ,  ওজুখানা ও কুয়ার চারপাশ টর্চ জ্বেলে দেখতে লাগলো ।  মসজিদের জানালা দিয়ে টর্চের আলো দু ’ একবার আমার গায়েও এসে পড়লো ।  কিন্তু তারপরেও ওরা কেউ আমার কাছে এলো না ।  প্রায় আধা ঘণ্টা খোঁজাখুঁজি করার পর মসজিদের বারান্দায় জড়ো হয়ে ওরা নিজেদের মধ্যে কি যেন বলাবলি করলো ।  তারপর একজন ধমকের সুরে ইমাম সাহেবকে বললো ,   ‘ তু কৌন হ্যায় ?  ’  ‘ জি ,  ম্যায় মসজিদ কা ইমাম হুঁ ।  ’ আর একজন সৈন্য বললো ,   ‘ এ বুঢঢা ,  উও লাড়কা ইধার কোয়ি আশপাশ হি হ্যায় ।  কম উমর ,  তেরে য্যায়সা লম্বি ।  শুয়ার কা বাচ্চা বহত তকলিফ দিয়া হামে ।  উও কাভি ইধার আয়ে তো হামলোগ কো খবর দে না ।  হামলোগ বড়ে রাস্তে পর হ্যায় ।  সামঝা ?  ’  ‘ জি সাব ,  সামাঝ লিয়া ।  খবর কর দুঙ্গা ।  ’ এরপর সৈন্যরা যে কখন চলে গেছে ,  আমি টের পাইনি ।  ঘোরের মধ্যে একটানা আমি রুকু সেজদা করে চলেছি ।  হঠাৎ কানের কাছে ইমাম সাহেবের কণ্ঠস্বর শুনে চমকে উঠলাম ।  ‘ হয়েছে ।  থামো ।  ’ আমি নামাজ পড়া বন্ধ করে তাঁর মুখের দিকে তাকিয়ে দেখি তিনি মৃদু মৃদু হাসছেন ।  পেছনে তাকিয়ে দেখি ,  সৈন্যরা কেউ নেই ।  ইমাম সাহেব বললেন ,   ‘ কি হয়েছিল ?  ’ আমি ঢোক গিলে চাপা স্বরে সব ঘটনা খুলে বললাম তাঁকে ।  শুনে তিনি গম্ভীর মুখে কিছু চিন্তা করলেন ।  তারপর বললেন ,   ‘ তুমি উকিল সাহেবের ছেলে না ?  হাফেজিয়া মাদ্রাসার পেছনে তোমাদের বাড়ি ?  ’  আমি বললাম ,   ‘ জি ।  ’  ‘ শোন ।  ’  ইমাম সাহেব আমার পিঠে হাত বুলিয়ে দিয়ে বললেন ,   ‘ ওজুখানায় যাওয়ার দরকার নাই ।  মসজিদের যে কোন দেয়ালে হাত ঠেকিয়ে তায়াম্মুম করে নাও ।  তারপর দু ’ রাকাত নফল নামাজ পড়ে আল্লাহর শুকরিয়া আদায় করো ।  এশার নামাজের সময় হয়ে গেছে ।  আমি একটু পরে আজান দেব ।  হাফেজিয়া মাদ্রাসার ছাত্ররা কারফিউর মধ্যেও নামাজ পড়তে আসে ।  আর্মিরা ওদের দেখলে কিছু বলেনা ।  নামাজ শেষে তুমি ওদের সাথে মিশে মাদ্রাসায় চলে যাবে ।  আমি ওদের বলে দেব ।  তারপর মাদ্রাসার পাঁচিল টপকে বাসায় চলে যেতে পারবেনা ?  ’  ‘ জি ,  পারবো ।  ’ এশার আজানের পর মাদ্রাসার ছাত্ররা নামাজ পড়তে এলো ।  ইমাম সাহেবের নির্দেশ অনুযায়ী আমি নামাজ শেষে ওদের সাথে মাদ্রাসায় চলে গেলাম ।  পাঁচিল আর টপকাতে হলো না ।  পাঁচিলের একটা ভাঙ্গা অংশ দিয়ে বের হয়ে ডোবার পাড় ধরে হেঁটে আমাদের বাড়ির পেছন দিকে লাকড়ি রাখার ঘরের বন্ধ দরজায় নক করলাম ।  কয়েকবার নক করার পর ভেতর থেকে আব্বার গলা শোনা গেল ,   ‘ কে ?  ’ বড়ভাইকে খুঁজতে বেরবার পনের বিশ মিনিট পর তিনি বাড়ি ফিরেছিলেন ।  কিন্তু আমার জন্য টেনশনে সবাই অস্থির ।  আমাকে ফিরে পেয়ে যেন বাড়িতে ঈদের আমেজ ফিরে এলো ।  মা এবং ভাই বোনরা সবাই আমাকে জড়িয়ে ধরে নিঃশব্দে কাঁদতে লাগলো ।  আব্বা আড়ালে চোখ মুছে মাকে বললেন ,   ‘ ভাত দাও ।  ’  ‘ শাহী জামে মসজিদের ’  ইমাম সাহেব ১৯৭৫ সাল পর্যন্ত একটানা চল্লিশ বছর ইমামতি করার পর চট্টগ্রামে তাঁর দেশের বাড়িতে ফিরে গিয়ে ইন্তেকাল করেন ।  আমার দুর্ভাগ্য যে ,  তাঁর নামাজে জানাজায় অংশগ্রহণ করতে বা তাঁর কবরে এক মুঠো মাটি দিতে পারিনি ।  তবে সৌভাগ্য এই যে ,  আমার জীবনের সবচেয়ে সংকটময় দিনে তাঁর মতো একজন মানুষরূপী ফেরেশতাকে আল্লাহ আমার কাছে পাঠিয়ে দিয়েছিলেন ।  আল্লাহ ইমাম সাহেবকে বেহেশতে নসিব করুন ।   *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  * রি - পোস্ট ।  

                    




গল্পঃ নরক থেকে ফেরা



                        এটি একটি শোনা কাহিনী ।  আমি নিজেই বিশ্বাস করিনি ।  তাই অন্যদের বিশ্বাস করানো প্রায় অসম্ভব ।  তবে বিশ্বাস বা অবিশ্বাস থেকে নয় ,  মহামতি সেক্সপিয়রের অমর বানী  ‘ দেয়ার আর মেনি থিংস ইন হেভেন এ্যান্ড আর্থ .  .  .  .  .  .  .  .  .  ’  স্মরণ করে কাহিনীটি লিখে ফেললাম ।  আশা করি ,  আমার মতো আপনারাও বিশ্বাস করবেন না । আমাদের এই শহরে  ‘ ইঞ্জিনিয়ারিং এ্যান্ড সার্ভে ইন্সটিটিউট ’  নামে একটি শিক্ষা প্রতিষ্ঠান আছে  ( রুয়েট নয় )  ।  জমি জমা জরীপ এবং হাল্কা প্রকৌশল বিষয়ে শিক্ষা দানের জন্য সরকারি এই শিক্ষা প্রতিষ্ঠানটি ব্রিটিশ আমলে ১৮৯৮ সালে প্রতিষ্ঠিত ।  আমি যে সময়ের কথা বলছি ,  সেটি সম্ভবতঃ ১৯৬৯ সালের ঘটনা ।  কাশেম নামে একটি গ্রাম্য ছেলে এই প্রতিষ্ঠানের হোস্টেলে থেকে পড়াশুনা করতো ।  তখন এই বিষয়ে মেয়েরা পড়তো না ।  তাই ইন্সটিটিউটের ক্যাম্পাসে ছেলেদের জন্য একটিই দোতলা হোস্টেল ছিল ।  কাশেম থাকতো হোস্টেলের দোতলায় ২২ নম্বর রুমে । কোন এক ইয়ারে ফেল করে ছেলেটি আত্মহত্যা করে ।  বেলা এগারোটার দিকে রুমমেটরা যখন ক্লাসে ,  তখন সবার অলক্ষ্যে হোস্টেল রুমের সিলিং ফ্যানের সাথে দড়ি ঝুলিয়ে সে গলায় ফাঁস নেয় ।  তার মৃতদেহ নামানোর পর থানায় মামলা ,  পোস্ট মর্টেম ইত্যাদি নানা ঝামেলা শেষে লাশ পাঠিয়ে দেওয়া হয় গ্রামের বাড়ি বাগমারা থানার ভবানীগঞ্জে ।  কিন্তু সেখানে মসজিদের ইমাম বা মৌলবি মৌলানারা কেউ কাশেমের জানাজা পড়াতে রাজি না হওয়ায় তার দরিদ্র কৃষক পিতা উপায়ন্তর না দেখে জানাজা ছাড়াই ছেলের লাশ দাফন করে দেয় ।  আত্মহত্যাকারী নিশ্চিত দোজখে যাবে ।  এমন মানুষের জানাজা পড়াবে কে ? ঘটনা শুরু হয় এর এক সপ্তাহ পর ।  ইন্সটিটিউটের ছাত্ররা একদিন এক ক্লাস থেকে গগনবিদারী চিৎকার দিয়ে বেরিয়ে দিক বিদিক ছুটাছুটি শুরু করে ।  অন্যান্য ক্লাসের ছাত্র ও শিক্ষকরাসহ পথচারী লোকজন জড়ো হয়ে যায় ।  আতংকিত ছাত্রদের কাছে জিজ্ঞেস করে জানা যায় যে ,  ক্লাস চলার এক পর্যায়ে শিক্ষক অলোকনাথ সরকার হঠাৎ ক্লাসের পেছন দিকে আঙ্গুল নির্দেশ করে চিৎকার দিয়ে অজ্ঞান হয়ে পড়ে যান ।  ছাত্ররা হতচকিত হয়ে পেছনে তাকিয়ে দেখে ,  একদম শেষ বেঞ্চে একা বসে আছে কাশেম । হোস্টেল সুপার রাজ্জাক সাহেবের সিনেমা দেখার খুব নেশা ।  সাথে পরিবার পরিজন না থাকায় হোস্টেলের নিচ তলায় একটা রুম নিয়ে তিনি থাকেন ।  আর সুযোগ পেলেই সেকেন্ড শো সিনেমা দেখার জন্য হলে চলে যান ।  সেদিন সিনেমা দেখে রাত সাড়ে এগারোটার দিকে ফিরে তিনি দেখলেন ,  হোস্টেলের দোতলায় সেই ২২ নম্বর রুমে আলো জ্বলছে ।  ব্যাপার কি ?  এরকম তো হবার কথা নয় !  কাশেমের আত্মহত্যার পর থেকে ২২ নম্বর তো বটেই ,  পুরো হোস্টেলই প্রায় ফাঁকা ।  ছেলেরা হোস্টেল ছেড়ে দিয়ে মেসে বা আত্মীয়স্বজনের বাসায় চলে গেছে ।  তিন চারজন ছাত্র নিরুপায় হয়ে নিচ তলায় হোস্টেল সুপারের কামরা সংলগ্ন একটি রুমে ভয়ে ভয়ে থাকে ।  অন্যান্য সব রুম তালাবদ্ধ ।  তাহলে ২২ নম্বর রুম খুললো কে ? রাজ্জাক সাহেব সাহসী মানুষ ।  তিনি দারোয়ান আদম আলির নাম ধরে উচ্চস্বরে ডাক দিলেন ।  ঘটনার পর থেকে আদম আলি হোস্টেলের গেটে ডিউটি করতে চায় না ।  সে একটু দূরে দূরে থেকে পাহারা দেয় ।  রাজ্জাক সাহেবের ডাকে টর্চ লাইট জ্বেলে হাজির হলো সে ।  বললো ,   ‘ আমাকে ডাকছেন , স্যার ?  ’  রাজ্জাক সাহেব হোস্টেলের দোতলার দিকে নির্দেশ করে বললেন ,   ‘ বাইশ নম্বর রুমের কোন ছাত্র ফিরেছে নাকি ?  ওই রুমে লাইট জ্বলছে কেন ?  ’ আদম আলি সেদিকে তাকিয়ে ঘাবড়ে গেল ।  ২২ নম্বর রুমের খোলা দরজা দিয়ে লাইটের আলো এসে পড়েছে বাইরে ।  অথচ আজ হোস্টেলের কোন ছাত্রই ফিরে আসেনি ।  এলে তো আদম আলির কাছ থেকে তাকে রুমের চাবি নিতে হতো ।  সে আতংকিত স্বরে বললো ,   ‘ না স্যার ,  কোন ছাত্র তো আসেনি !  ’ রাজ্জাক সাহেব আদম আলির কাছ থেকে টর্চ লাইট নিয়ে ওকে সাথে আসার জন্য ইঙ্গিত করে হোস্টেলের সিঁড়ি ভেঙ্গে দোতলায় উঠে গেলেন ।  সারি সারি সব রুম তালাবদ্ধ ।  বারান্দায় ঘুটঘুটে অন্ধকার ।  ছাত্ররা কেউ না থাকায় বারান্দার আলো জ্বালানো হয়না ।  অথচ ২২ নম্বর রুমের দরজা খোলা এবং সে রুমে আলো জ্বলছে ।  আশ্চর্য ! রাজ্জাক সাহেব কুসংস্কারমুক্ত আধুনিকমনা মানুষ ।  তিনি টর্চের আলো জ্বেলে বারান্দা দিয়ে হেঁটে ২২ নম্বর রুমের সামনে এসে দাঁড়ালেন ।  খোলা দরজা দিয়ে তাকিয়ে দেখলেন ,  রুমের ভেতর একটি টেবিলের সামনে পেছন ফিরে বসে একজন ছাত্র উচ্চস্বরে পড়া মুখস্থ করছে ।  তিনি একটু থতমত খেয়ে জিজ্ঞেস করলেন ,   ‘ কে ?  কে পড়ছে এই রুমে ?  ’ সাথে সাথে বিদ্যুৎ চলে গেল এবং পড়া মুখস্থের শব্দ বন্ধ হয়ে গেল ।  রাজ্জাক সাহেব শক্ত মানুষ ।  প্রথমে একটু চমকে গেলেও নিজেকে সামলে নিয়ে টর্চের আলো ফেললেন সামনে ।  কিন্তু অবাক কাণ্ড !  ২২ নম্বর রুমের দরজা বন্ধ ,  এক মুহূর্ত আগেও যা ’  খোলা ছিল ।  এখন বন্ধ দরজায় দু ’  দুটো তালা ঝুলছে ।  রাজ্জাক সাহেবের মাথা থেকে পা পর্যন্ত একটা শিরশিরে অনুভূতি ছড়িয়ে গেল ।  এই প্রথম ভয় পেলেন তিনি ।  তাঁর হাত থেকে টর্চ লাইট পড়ে গেল ।  অনেকটা দৌড়ের মতো করে দোতলা থেকে নামতে গিয়ে সিঁড়িতে হুমড়ি খেয়ে পড়ে তিনি জ্ঞান হারালেন । পরদিন বিকেলবেলা ক্লাস শেষে ইন্সটিটিউটের প্রিন্সিপাল রুমে শিক্ষকদের জরুরী মিটিং ডাকা হয়েছে ।  ষোল জন শিক্ষকের মধ্যে দু ’ জন নেই ।  অলোকবাবু ছুটিতে এবং রাজ্জাক সাহেব হাসপাতালে ।  মিটিংয়ে শিক্ষকরা যে যার মতো করে বক্তব্য দিলেন ।  কিন্তু প্রায় তিন ঘণ্টা আলোচনা করেও কোন সিদ্ধান্তে আসা গেল না ।  প্রিন্সিপাল সাহেব এসব ঘটনা বিশ্বাস করতেই রাজি নন ।  ক্যাম্পাসে পুলিশ মোতায়েন করার জন্য কয়েকজন শিক্ষকের দাবীকে তিনি হেসে উড়িয়ে দিলেন ।  তাঁর যুক্তি হলো ,  তিনিও তো ক্যাম্পাসের ভেতর কোয়ার্টারে থাকেন ।  কিন্তু তাঁর সাথে তো এসব কিছু ঘটছে না !  তাহলে কি দু ’ জন দায়িত্বশীল শিক্ষক ও এতগুলো ছাত্র সবাই মিথ্যে কথা বলছে ?  এ প্রশ্নেরও কোন সদুত্তর নেই তাঁর কাছে ।  কোন রকম সিদ্ধান্ত ছাড়াই রাত আটটার দিকে মিটিং শেষ হলো । শিক্ষকরা চলে গেলে প্রিন্সিপাল সাহেব অফিস পিওন সোহরাবকে দিয়ে দারোয়ান আদম আলিকে ডেকে পাঠালেন ।  বললেন ,   ‘ আচ্ছা আদম আলি ,  গত রাতে ঠিক কি হয়েছিল বলো তো ?  ’ আদম আলির চোখে মুখে ভয় ।  সে বললো ,   ‘ স্যার ,  সুপার সাহেব আমার টর্চ লাইট নিয়ে হোস্টেলের দোতলায় চলে যান ।  কিন্তু আমি তার সাথে যাইনি স্যার ।  বাইশ নম্বর রুমে লাইট জ্বলছিল এবং দরজা খোলা ছিল ।  সেখানে কি হয়েছিল আমি জানিনা স্যার ।  ’ ঠিক এই সময় প্রিন্সিপালের অফিস রুমের বাইরে থেকে কে যেন ভারি গলায় বলে উঠলো ,   ‘ আমি জানি ,  স্যার ।  ’  ‘ হু ইজ দেয়ার ?  ’  প্রিন্সিপাল সাহেব আদম আলি ও সোহরাবকে বললেন ,   ‘ এই ,  দেখো তো বাইরে কে ?  ’ ওরা বাইরে গিয়ে দেখলো ,  কেউ নেই ।  ওদের পিছে পিছে প্রিন্সিপাল সাহেব নিজেও বেরিয়ে এসেছেন ।  কিন্তু আশে পাশে কাউকে না দেখে তাঁর কপালে চিন্তার ভাঁজ পড়লো ।  কিছুক্ষণ হতভম্বের মতো দাঁড়িয়ে থেকে তিনি সোহরাবকে বললেন ,   ‘ অফিস বন্ধ করো ।  আর শোন ,  তোমরা দু ’ জন আমাকে একটু কোয়ার্টারে পৌঁছে দাও তো !  ’  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  * রি - পোস্ট । 
                            
                    




স্মৃতিচারণঃ  একজন উত্তমকুমারের বন্ধু



                        বাংলায়  ‘ দৃষ্টিবিভ্রম ’  বলে একটা শব্দ আছে ।  ইংরেজিতে যাকে বলে Illusion বা Hallucination .  সাধারণত ধু ধু মরুভূমি বা কূলকিনারাহীন বিস্তীর্ণ সমুদ্রে মানুষের দৃষ্টিবিভ্রম হয় ।  যার এই সমস্যা হয় ,  সে কিন্তু বুঝতে পারেনা ।  মনে করে সে যা দেখছে ,  তা ’  সত্যি ।  কাছাকাছি যাওয়ার পর তার ভুল ভাঙ্গে ।  এই কারণে জ্ঞান ,  অভিজ্ঞতা ও প্রযুক্তি না থাকলে মরুভূমি ও সাগরে পথ হারিয়ে ফেলা খুবই স্বাভাবিক ।   কিন্তু শহরের রাস্তাঘাটে ,  বাড়িঘরে বা দোকানপাটে এ ধরণের দৃষ্টিবিভ্রম ঘটা অস্বাভাবিক ।  তারপরেও কখনো কখনো আমাদের অনেকের ক্ষেত্রে এমনটি হয় ।  যেমন মজিবর ভাইয়ের কথাই ধরুন ।  তিনি বয়সে আমার চেয়ে সাত আট বছরের বড় ।  আমার বড়ভাইয়ের ঘনিষ্ঠ বন্ধু ।  ছোটবেলা থেকে দেখে আসছি ,  দৃষ্টিবিভ্রম মজিবর ভাইয়ের আজন্ম সমস্যা ।  তিনি যে চোখে কম দেখেন ,  তা ’  নয় ।  ভালো করে লক্ষ্য করেন না বলে প্রায়ই তিনি ভুল দেখেন ।  আমার বড়ভাইয়ের মতো দেখতে কোন লোক হয়তো রেস্টুরেন্টে বসে চা খাচ্ছে ।  মজিবর ভাই রেস্টুরেন্টের সামনে দিয়ে যাবার সময় তাঁকে দেখে ফেললেন ।  ব্যস্ ,  পা টিপে টিপে রেস্টুরেন্টে ঢুকে পেছন থেকে লোকটির পিঠে এক রাম থাবড়া মেরে তিনি চিৎকার করে বলে উঠলেন ,   ‘ আবে শহীদ ,  একা একা চা খেতে ভালোই লাগছে ,  না ?  ’  তারপর লোকটির সামনের চেয়ারে বসে মজিবর ভাই তার মুখের দিকে তাকিয়ে থতমত খেয়ে গেলেন ।  লোকটি যে তাঁর বাল্যবন্ধু শহীদ নয় সেটা বুঝতে পেরে তিনি কাঁচুমাচু মুখে চেয়ার ছেড়ে উঠে পড়লেন এবং কোনমতে  ‘ ভাই ,  কিছু মনে করবেন না ’  বলে তড়িৎ গতিতে রেস্টুরেন্ট থেকে বেরিয়ে হাওয়া হয়ে গেলেন ।  বাজারের চিপা গলির ভেতর ভাতিজা আলমকে একদিন সিগারেট খেতে দেখে মজিবর ভাই পেছন থেকে তার কান ধরে টান দিতে গিয়ে আর একটু হলেই অপদস্থ হচ্ছিলেন আর কী !  শেষ মুহূর্তে ছেলেটি মুখ ফেরানোয় তিনি বেঁচে যান ।  মজিবর ভাইয়ের এই সমস্যার কারণে তাঁর স্ত্রী ও ছেলেমেয়েরাও বিড়ম্বনায় পড়ে ।  বিয়েবাড়িতে হৈ চৈ ভিড়ভাট্টার মধ্যে মজিবর ভাই তাঁর স্ত্রীর ঘাড়ে হাত দিয়ে হয়তো বিয়েবাড়ির  আলোকসজ্জার দিকে স্ত্রীর দৃষ্টি আকর্ষণ করছেন ।  দেখা গেল ,  যার ঘাড়ে তিনি পেছন থেকে হাত রেখেছেন তিনি তাঁর স্ত্রী নন ।  তাঁর স্ত্রী হয়তো তাঁর নিজের পেছনে দাঁড়িয়ে আছেন ।  এসব ক্ষেত্রে যা হয় !  অচেনা ভদ্রমহিলার হাতে ঠাস্ করে একটা চড় খেয়ে তিনি একশো আশি ডিগ্রী এ্যাঙ্গেলে ঘুরে গিয়ে নিজের স্ত্রীর মুখোমুখি হন ।  তারপর অচেনা ভদ্রমহিলার কণ্ঠে ভয়াবহ গালি গালাজ ,   ‘ অসভ্য ,  ইতর ,  ছোটলোক ,  শয়তান !  রবির আব্বা ,  এদিকে এসো তো ।  এই বদমাশ লোকটা আমার গায়ে .  .  .  .  .  .  .  .  .  .  .  .  .  .  .  .  .  .  ।  ’  মজিবর ভাই তাঁর স্ত্রীর হাত ধরে পড়িমরি করে ভিড়ের মধ্যে পালিয়ে বাঁচেন ।  ছোট মেয়েটি কলেজে পড়ে ।  উঠতি বয়স ।  প্রেম ভালোবাসা করবে এটাই স্বাভাবিক ।  মজিবর ভাই বাড়িতে তাঁর এই মেয়েটির উদ্দেশ্যে ভীষণ তর্জন গর্জন করছেন ।  কালো মতো বখাটে একটা ছেলের সাথে মেয়েকে দেখা গেছে ।  ঐ ছেলেকে মজিবর ভাই ভালো করেই চেনেন ।  মুরুব্বীদের সামনে সে ভুস ভুস করে সিগারেটের ধোঁয়া ছাড়ে ।  আদব লেহাজ বলে কিছু নেই ।  এমন বাজে একটা ছেলের সাথে তাঁর মেয়ে .  .  .  .  .  .  .  .  .  .  .  .  ?  ভাবা যায় না ।  ভাবতে গেলে মজিবর ভাইয়ের কান গরম হয়ে যায় ।  মেয়ের মা বললেন ,   ‘ তুমি কখন দেখলে ?  ’   ‘ এই তো ঘণ্টাখানেক আগে ।  বাজার থেকে ফেরার সময় ।  ’   ‘ ঝর্ণা তো সকাল থেকে বাড়িতেই আছে ।  তাকে তুমি বাইরে দেখলে কীভাবে ?  ’   ‘ কেন ,  সে আজ কলেজে যায়নি ?  ’   ‘ কলেজ আজ বন্ধ ।  ’  ঘর থেকে বেরিয়ে ঝর্ণা তার বাবার সামনে দাঁড়িয়ে ডুকরে কেঁদে ফেললো ।  বললো ,   ‘ শবে মেরাজের ছুটি ।  ’   ‘ ওহ্ হো !  তাহলে বোধ হয় অন্য কেউ হবে ।  ’  ভুল দেখাটা খুবই স্বাভাবিক ।  তাই মজিবর ভাই নির্বিকার চিত্তে মা ও মেয়ের সামনে থেকে সরে গেলেন ।  ছেলে অর্ণবকে সিনেমা হলের সামনে দেখা গেছে ।  বাড়িতে টেলিভিশনে এত সিনেমা দেখেও ছেলের মন ভরছে না ।  রিক্সাওয়ালা কুলি কামিনদের সাথে হলে বসে সিনেমা দেখতে হবে কেন ?  অর্ণব এক ঘণ্টা ধরে ধ্বস্তাধস্তি করেও তার বাবাকে বোঝাতে পারছে না যে ,  সে হলে সিনেমা দেখতে যায়নি ।  এই জেনারেশনের ছেলেমেয়েরা হলে সিনেমা দেখতে যায় না ।  সিডি ,  ডিভিডি ,  পেন ড্রাইভ ,  ইন্টারনেট এসব থাকতে ছারপোকার কামড় খেতে কেউ হলে যায় ?  কিন্তু মজিবর ভাই ছেলের সাফাই শুনে সন্তুষ্ট নন ।  তিনি ছেলের মাকে উদ্দেশ্য করে বললেন ,   ‘ সিনেমার কী জঘন্য নাম !  পীরিতি কারে কয় !  নাম শুনলেই বমি আসে ।  কেন বাবা ,  বাড়িতে বসে ইটিভি জিটিভিতে উত্তম সুচিত্রার সিনেমা দেখা যায় না ?  ’  মজিবর ভাই উত্তম সুচিত্রার খুব ভক্ত ।  আমার বড়ভাই মারা যাবার পর একদিন তিনি আমাকে বললেন ,   ‘ একজন উত্তমকুমার চলে গেল রে !  তোর বড়ভাই দেখতে অবিকল উত্তমকুমারের মতো ছিল ।  ’  আমি বললাম ,   ‘ ভাই ,  আমার মনে হয় এ জন্যেই আপনার মানুষ চিনতে ভুল হয় ।  আমার বড়ভাই দেখতে সুশ্রী ছিলেন সেটা ঠিক ।  কিন্তু উত্তমকুমারের মতো না ।  ’  মজিবর ভাই আমার সাথে তুমুল তর্ক জুড়ে দিলেন ।  বললেন ,  ‘ তুই শহীদের ভাই হতে পারিস ।  কিন্তু আমার চেয়ে বেশি ঘনিষ্ঠভাবে তাকে দেখিস নি ।  আমি শহীদের ছোটবেলার বন্ধু ।  আমার চেয়ে তুই বেশি জানিস ?  ’   আমি ভ্যাবাচ্যাকা খেয়ে বললাম ,   ‘ জি না ।  ’   ‘ তাহলে চুপ করে থাক ।  ’  পঁয়ষট্টি বছর বয়সে স্ট্রোক করার পর মানুষকে চিনতে ভুল করার এই সমস্যা আরও প্রকট হলো মজিবর ভাইয়ের ।  ছেলে মেয়ে কাউকেই আর চিনতে পারতেন না ।  আত্মীয়স্বজন হাসপাতালে তাঁকে দেখতে গেলে তিনি শুধু ফ্যাল ফ্যাল করে তাকিয়ে থাকতেন ।  তারপর একদিন তিনি চলে গেলেন তাঁর ছোটবেলার বন্ধু একজন উত্তমকুমারের কাছে ।  তাঁর দৃষ্টিবিভ্রমের জন্য এখন আর কেউ বিব্রত হয়না ।  তিনিও যাকে তাকে দেখে সোল্লাসে  ‘ কি রে কেমন আছিস ’  বলে ভুল করার পর আর বিব্রত হয়ে কেটে পড়েন না ।  (  সত্য ঘটনা অবলম্বনে )   

                    




রম্যরচনাঃ ক্যামেরা ফেস



                        খুব ছোট বেলায় আমাদের শহরে স্টার স্টুডিও নামে ছবি তোলার একটা দোকান ছিল ।  সেটা পঞ্চাশের দশকের কথা ।  সে সময় সম্ভবত সেটিই ছিল এই শহরের একমাত্র ছবি তোলার দোকান ।  আধা ডজন ভাই বোনের মধ্যে আমাদের পিঠেপিঠি দুই ভাইকে সেই স্টুডিওর একটা অন্ধকার ঘরে বসিয়ে ছবি তোলা হল ।  একটা টুলে দুই ভাই পাশাপাশি বসে আছি ।  আমার বয়স চার পাঁচ বছর ,  ছোট ভাইটির বয়স তিন চার ।  দুজনের পরনে হাফ প্যান্ট আর রঙিন জামা ।  আমাদের সামনে লম্বা লম্বা লোহার স্ট্যান্ডের ওপর বসানো বিকট আকৃতির কয়েকটা ইলেকট্রিক বাতি জ্বালিয়ে দেওয়া হল ।  আমাদের দুই ভাইয়ের চোখ ধাঁধিয়ে গেল ।  আমি ভয় পেয়ে কেঁদে ফেললাম ।  আমার ছোট ভাইটি আমার চেয়ে শক্ত ।  সে কিছুক্ষণ চোখ পিট্ পিট্ করে সামলে নিয়ে অবাক হয়ে তাকিয়ে রইল বাতি গুলোর দিকে ।  ক্যামেরাম্যান আমাদের সামনে একটা কাঠের স্ট্যান্ডের ওপর রাখা কালো কাপড়ে ঢাকা বাক্সের মতো বিশাল ক্যামেরার পেছনে দাঁড়িয়ে আমার কান্না থামানোর জন্য  ‘ চু ,  চু ,  বাবু কাঁদেনা ,  সোনা কাঁদেনা ’  এই জাতীয় কথাবার্তা বলছে আর কালো কাপড়ের ভেতর ঘন ঘন মাথা ঢুকিয়ে ও বের করে আমাদের ছবি তোলার কসরত করছে ।  ক্যামেরাম্যানের দুপাশে দাঁড়িয়ে আমাদের বাবা - মাও চুক চুক করছেন আর বলছেন ,   ‘ ছি ,  ছি ,  কাঁদেনা বাবা ,  কাঁদেনা ।  ভয় কিসের ?  তোমাদের ছবি তোলা হচ্ছে তো !  সামনে তাকাও বাবা ,  সামনে তাকাও ।  ’ এভাবে অনেক কায়দা কসরত করার পর ছবি তোলার কাজ শেষ হল ।  সেই সাদা কালো ছবি এক সপ্তাহ পর বাসায় এনে দেখা গেল ,  আমার ছোট ভাইটি চোখ বড় বড় করে অবাক বিস্ময়ে তাকিয়ে আছে আর আমি ভ্যাবাচ্যাকা খেয়ে কাঁদো কাঁদো মুখে তাকিয়ে আছি ।  আমার চোখের কাজল ধুয়ে মুখের ওপর ছোপ্ ছোপ্ কালো দাগ ।  বাবা - মা ও অন্য ভাই বোনরা ছবি দেখে খুব খুশি হল ।  বিশ্ববিদ্যালয় থেকে পাশ করে বেরিয়ে সরকারি চাকরিতে ঢোকার পরেও আমাদের পারিবারিক এ্যালবামে ছবিটি দেখেছি ।  এমনকি বিয়ের পরে আমার স্ত্রীও ছবিটি দেখেছেন এবং আমার কাঁদো কাঁদো মুখ দেখে খুশি হয়ে তিনি আমাকে নানারকম টীকা - টিপ্পনী উপহার দিয়েছেন ।  ছবিটি এখন আর আছে কি না জানিনা ।  প্রায় পঞ্চাশ বাহান্ন বছর পর সেটি আর না থাকারই কথা । একটু বড় হবার পর আমি যখন ক্লাস এইটের ছাত্র তখন স্কুল ম্যাগাজিনে ছাপানোর জন্য একটা গ্রুপ ছবি তোলা হল ।  ততদিনে অবশ্য বাক্সের মত বড় সড় ক্যামেরার বদলে হাতে বহনযোগ্য ক্যামেরার যুগ এসে গেছে ।  এই ছবিতে স্কুলের প্রধান শিক্ষকসহ অন্যান্য শিক্ষকরা সামনের সারিতে চেয়ারে বসে আছেন আর ছাত্ররা তাঁদের পেছনে তিন চার সারিতে সামান্য বিশৃঙ্খল ভাবে দাঁড়িয়ে আছে ।  আমিও তাদের মধ্যে একজন ।  ম্যাগাজিন হাতে পাওয়ার পর দেখা গেল ,  ছবিতে একটি তাল ঢ্যাংগা লম্বা ছেলের পেছনে দাঁড়িয়ে থাকা আমার মুখটা দেখা যাচ্ছেনা ।  শুধু আমার ডানহাত দিয়ে বুকের সাথে চেপে ধরা বই খাতার অংশবিশেষ দেখা যাচ্ছে । এর ঠিক এক বছর পর উনসত্তরের গন আন্দোলনের সময় আমার একটা ছবি রীতিমতো হৈ চৈ ফেলে দিল ।  আমি তখন ক্লাস নাইনে পড়ি ।  রাজশাহীতে স্কুল কলেজ বিশ্ববিদ্যালয়ের ছাত্ররা পিকেটিং করছে ।  পুলিশের সাথে ধাওয়া পাল্টা ধাওয়া চলছে ।  অন্যান্য ছাত্রদের সাথে সাথে আমিও পুলিশকে লক্ষ্য করে ইট পাটকেল ছুঁড়ছি ।  কোন এক ফটো সাংবাদিক সেই ছবি তুলে ঢাকার ইত্তেফাক পত্রিকায় ছাপিয়ে দিল ।  ছবি দেখে আমার বাবা এমন বেয়াদব সন্তান জন্ম দেওয়ার অপরাধে আমার মাকে যথেচ্ছ গালাগাল করলেন এবং তার পার্শ্বপ্রতিক্রিয়ায় মা রান্নাঘর থেকে লাকড়ি এনে আমার পা থেকে গর্দান পর্যন্ত  ( মাথা বাদে )  নিপুন ভাবে দুরমুশ করে দিলেন ।  আমি রাগে রাতের খানা বয়কট করলাম ।  কিন্তু এতে ফল হল উল্টো ।  গায়ের ব্যথা আর ক্ষিধের জ্বালায় সারারাত ঘুম হল না ।  সকালে মা ধমক দিয়ে নাস্তা খেতে বললেন ।  আমি  ‘ খাবোনা ’  বলে মুখ ভারি করে বসে রইলাম ।  আর একবার বললেই খাবো -  এমন একটা চিন্তা ভাবনার মধ্যে আছি ।  কিন্তু মা আর কিছু না বলে অন্য কাজে চলে গেলেন ।  সকালের নাস্তাটাও খাওয়া হলনা ।  আমার সেই ছোট ভাইটি তখন ক্লাস এইটের ছাত্র ।  সে বারান্দায় অন্যান্য ভাইবোনদের সাথে মাদুরের ওপর বসে জোরে জোরে নজরুলের  ‘ বিদ্রোহী ’  কবিতা মুখস্ত করছিল ,   ‘ বল বীর ,  বল উন্নত মম শির .  .  .  .  .  .  ।  ’  আমি ঠাশ্ করে ওর গালে একটা চড় কষিয়ে দিয়ে বাড়ি থেকে বেরিয়ে গেলাম । দিনে দিনে ক্যামেরার মান আরও উন্নত হল ।  কিন্তু আমার ছবির মান খারাপ হতে লাগলো ।  অল্প বয়সে বন্ধু বান্ধবের পাল্লায় পড়ে সিগারেট খাওয়া রপ্ত করে দাঁত কালচে করে ফেলেছিলাম ।  তাছাড়া আমার দাঁতগুলোর মধ্যে নিরাপদ দূরত্ব থাকায় হাসলে ছবি ভালো আসতো না ।  এদিকে ক্যামেরাম্যানরা আমার মনের দুঃখ বোঝে না ।  তারা ছবি তোলার সময় বলে ,   ‘ হাসুন ’  ।  কেউ কেউ বলে ,   ‘ না ,  না ,  মুচকি হাসি নয় ।  প্রাণ খুলে হাসুন ।  ’ ১৯৭৭ সালের দিকে বিশ্ববিদ্যালয়ের বন্ধুদের সাথে তোলা আমার প্রাণখোলা হাসির এমন একটা গ্রুপ ছবিতে আমি ছিলাম সবার ডানে ।  বন্ধুরা কাঁচি দিয়ে নিখুঁতভাবে আমার ছবিটি কেটে বাদ দিয়ে দোকান থেকে ফ্রেমে বাঁধিয়ে এনে শেরে বাংলা হলের ডাইনিংয়ে ঝুলিয়ে দিল ।  পাশে অন্যান্য ব্যাচেরও ছবি ছিল ।  সবাই হাসছে ।  অথচ হাসার অপরাধে আমার ছবি কাটা গেল ।  বন্ধুরা যে এমন শত্রুর মত আচরণ করতে পারে ভাবা যায়না । সবচেয়ে বেশি ঝামেলা হল ১৯৮৩ সালে আমার বিয়ের সময় ।  এ্যারেঞ্জড ম্যারেজ ।  মেয়ে দেখে আমার মায়ের পছন্দ হয়েছে ।  মেয়েপক্ষেরও তিন চারজন এসেছেন ছেলেপক্ষের ঘর বর দেখতে ।  তাদের সামনে আমি চুপচাপ বসে আছি ।  আমি রাজশাহী বিশ্ববিদ্যালয় থেকে পাশ করেছি ,  সরকারি চাকরি করি সবই তারা জানেন ,  তবু প্রশ্ন করতে হয় তাই করা ।  আমি মাথা নিচু করে লিপ সেপারেশন যথাসম্ভব এড়িয়ে সংক্ষেপে উত্তর দিচ্ছি ।  মেয়েপক্ষ ভাবলো ,  ছেলে খুব ব্যক্তিত্বসম্পন্ন ,  কথা কম বলে ।  যাবার সময় তারা আমার গম্ভীর মুখের একখানা সাদাকালো ছবি নিয়ে গেল অন্যান্য আত্মীয়স্বজনকে দেখাবে বলে  ( সম্ভবত মেয়ের নিজেরও দেখার ইচ্ছা ছিল )  ।  বিয়ের অনেক পরে জানতে পারলাম ,  ছবি দেখে আমার স্ত্রী ও তার আত্মীয়স্বজনের ধারনা হয়েছিল যে ছেলে খুব গম্ভীর ও রাগী । এরপর তো রঙিন ছবির যুগ ।  বিয়ের পরে আমরা স্বামী স্ত্রী একসাথে অনেক রঙ বেরঙের ছবি তুললাম ।  বেশিরভাগ ছবিতেই আমার স্ত্রী দাঁত বের করে হাসছেন ,  কিন্তু আমার মুখে দাঁত লুকানো মুচকি হাসি ।  পরে অবশ্য এ দৃশ্য বদলে যায় ।  আমার স্ত্রীর ওপর পাটির দাঁতগুলো সামান্য উঁচু থাকায় তাঁর হাসিতে মুক্তোঝরা ভাবটা তেমন আসছিলনা ।  ফলে তিনি স্বামীর অনুকরণে মুচকি হাসির আশ্রয় নিলেন ।  শ্যালক শ্যালিকাদের সাথেও অনেক ছবি তোলা হল ।  সবাই হাসিখুশি ,  কিন্তু আমার মুখে হাসি নাই ।  শ্বশুরবাড়ির লোকেরা ক্যামেরাম্যানের ওপর নাখোশ ।  একবার শ্বশুরবাড়ির শাক সব্জির বাগানে এরকম একটা গ্রুপ ছবি তোলার সময় ক্যামেরাম্যান ছিলেন আমার চাচাশশুর ।  তিনি বললেন ,   ‘ মুখে একটু হাসি আনো তো বাবা ।  ’ আমি হাসলাম ,  তবে দাঁত আড়ালে রেখে ।  ‘ না ,  না ,  আর একটু ।  হাঁ ,  হাঁ ,  ঠিক আছে ।  না ,  না ,  অত না ।  ’ হাসি বেশি হয়ে গেলে উঁচু নিচু ফাঁক ফাঁক দাঁতের কারণে চেহারা খারাপ আসছে ,  আবার একেবারে না হাসলে বা মুচকি হাসলে চাচাশশুরের পছন্দ হচ্ছেনা ।  শেষ পর্যন্ত নানা রকম কসরত করে মাঝামাঝি অবস্থার একটা ছবি তোলা হল ।  ছবি দেখে শশুর বাড়ির লোকজন বলল ,   ‘ জামাইয়ের ক্যামেরা ফেস ভালো না ।  ’ বিভিন্ন কাজের জন্য স্টুডিওতে পাসপোর্ট বা স্ট্যাম্প সাইজের ছবি তুলতে গেলে আমার সবচেয়ে বেশি অসুবিধা যেটা হয় ,  সেটা হল ভাস্কর্যের মতো স্থির হয়ে বসে থাকা ।  ক্যামেরাম্যান হয়তো বলছে ,   ‘ মুখটা সোজা রাখেন ।  ’ রাখলাম ।  ‘ মাথাটা একটু নিচু করেন ।  ’ করলাম ।  ‘ আহা !  বেশি নিচু হয়ে গেল ।  একটু তোলেন ।  ’ তুললাম ।  ‘ আর একটু ,  আর একটু  .  .  .  .  .  .  .  .  .  ।  ’  বলতে বলতে ক্যামেরাম্যান নিজে এসে আমার মাথাটা সাইজ করে দিয়ে একলাফে চলে গেল ক্যামেরার পিছনে ।  ‘ আহা ,  নড়বেন না ।  একদম নড়বেন না ।  ’ আমি পাথরের মূর্তির মতো স্থির হয়ে বসে আছি ।  ‘ ক্যামেরার দিকে তাকান ।  ’ তাকালাম ।  তাকিয়ে থাকতে থাকতে আমার চোখ দুটো বড় বড় হয়ে যাচ্ছে ।  ‘ রেডি !  ’ আরে বাবা ,  আমি তো স্টুডিওতে ঢোকার পর থেকেই রেডি ।  ‘ ক্লিক্ !  ’  শাটার টেপার সাথে সাথে আমার মাথাটা কেঁপে গেল ।  পরে ছবি হাতে পেয়ে দেখলাম ,  বাংলা ছায়াছবির ভিলেনদের মতো আমি ভয়ঙ্কর দৃষ্টিতে তাকিয়ে আছি ।  এই ছবিসহ পাসপোর্টের আবেদন করলে পুলিশ ভেরিফিকেশন নির্ঘাত খুব কড়া হবে । এরপর তো এল ডিজিটাল ক্যামেরার যুগ ।  একদিন স্ত্রীর ছোট বোনের সাথে শখ করে ডিজিটাল ক্যামেরায় একটা ছবি তুললাম ।  আমার এই শ্যালিকাটি সুন্দরী ।  চোখ দুটো ভারি সুন্দর ।  রান্নাঘরের ভাষায় যাকে বলা হয়  ‘ পটল চেরা ’  ।  শ্যালিকা অনার্স থার্ড ইয়ারে পড়ে ।  সাথে নিয়ে ছবি তোলার জন্য একেবারে আদর্শ মেয়ে ।  কিন্তু ছবি পাওয়ার পর দেখা গেল চশমা পরে থাকায় আমার চোখ দুটো ঠিকই আছে ,  কিন্তু শ্যালিকার পটল চেরা চোখ দুটোর কালো মনি ভয়াবহ রকমের লাল হয়ে গেছে ।  তাকে অনেকটা হরর ছবির রক্তচোষা ভ্যাম্পায়ারের মতো দেখাচ্ছে ।  ছবি দেখে শ্যালিকা কেঁদে ফেলল । ক্যামেরায় ছবি তোলা বিষয়ে আমার জীবনের এক দুর্দান্ত অভিজ্ঞতা লিখে এবার শেষ করবো ।  বুড়ো বয়সে আমি আর আমার মিসেস কক্সবাজার সমুদ্র সৈকতে বেড়াতে গেছি ।  সাথে আমার  ‘ পটল চেরা ’  চোখের শ্যালিকা ও তার স্বামী এবং আমাদের ছেলেমেয়ে ।  সমুদ্রে সবাই মিলে হৈ চৈ করতে করতে গোসল করা হচ্ছে ।  পেশাদার ক্যামেরাম্যানরা ছবি তুলে দেওয়ার জন্য ক্যামেরা হাতে সৈকতে ঘোরাফেরা করছে ।  তখনও মোবাইল ফোনে ক্যামেরার যুগ আসেনি ।  কিছু পেশাদার সহিস তাদের ঘোড়ায় চড়ার জন্য পর্যটকদের অনুরোধ করছে ।  কুড়ি টাকা দিলে তারা তাদের ঘোড়ায় চড়িয়ে সৈকতের বালিয়াড়িতে কিছুক্ষণ পর্যটককে ঘুড়িয়ে আনবে ।  এতে যারা জীবনে কখনো অশ্বারোহণ করেনি ,  তাদের সে অভিজ্ঞতা হবে । বুড়ো বয়সে আমার ঘোড়ায় চড়ার শখ হল ।  স্ত্রীকে সে কথা বলতেই ,  মহা আশ্চর্য ,  তিনি রাজি হয়ে গেলেন ।  সমুদ্রের নোনা জলে ভিজে সম্ভবত তাঁর মন নরম হয়ে গেছে ।  আমার দুই ছেলে এবং শ্যালিকার মেয়েটিও ঘোড়ায় চড়তে চায় ।  কিন্তু সহিস তার ঘোড়ার পিঠে একজনের বেশি লোক তুলতে রাজি নয় ।  তাই সিদ্ধান্ত হল পর্যায়ক্রমে একজন একজন করে চড়বে ।  এদিকে আমি বুড়ো মানুষ ।  তাগড়া ঘোড়ায় চড়ে ছোটার সময় ঘোড়ার পিঠ থেকে পড়ে গেলে হাড় গোড় ভেঙে অনাসৃষ্টি হতে পারে ।  আমার জন্য একটা ছোটখাটো দুর্বল ঘোড়া বাছাই করা হল ।  ঘোড়ায় চড়ে ছুটন্ত অবস্থায় আমার ছবি তোলা হবে ।  এ জন্য একজন পেশাদার ক্যামেরাম্যানও ঠিক করা হল । আমি হাঁচরে পাঁচরে কোন রকমে ঘোড়ার পিঠে চড়ে বসলাম ।  হাড় জিরজিরে দুর্বল ঘোড়াটা আমার ভারে সামান্য নুয়ে পড়লো ।  সহিসের চাবুক খেয়ে সে এক পা এক পা করে এগোচ্ছে বটে ,  তবে দৌড়াতে পারছে না ।  সহিস তার লাগাম ধরে পাশাপাশি হাঁটছে ।  সহিসের আপ্রাণ চেষ্টা স্বত্বেও তাকে দৌড়ানো সম্ভব হলনা ।  আমার অবস্থা হল অনেকটা  ‘ ঘোড়ায় চড়িয়া মর্দ হাঁটিয়া চলিল ’ র মতো । এদিকে ক্যামেরাম্যান সিনেমার শুটিং করার মতো অত্যাধুনিক কায়দায় ক্যামেরাকে একাত ওকাত করে অশ্বারোহিত অবস্থায় তার ক্লায়েন্টের ছবি তুলে নিয়েছে ।  ঘোড়ার সামনে ও দুপাশ থেকে তোলা ছবি গুলো পতেঙ্গার এক স্টুডিও থেকে প্রিন্ট হয়ে আসার পর আমরা সবাই হতবাক ।  আমি যে প্রাণীটির পিঠে বসে আছি ,  সেটি ঘোড়া না গাধা তা নিয়ে রেস্ট হাউসে আমাদের মধ্যে তুমুল তর্ক বিতর্ক শুরু হয়ে গেল ।  এই দু ’ নম্বরি দুনিয়ায় গাধাকে ঘোড়া বলে চালিয়ে দেওয়া মোটেই অসম্ভব নয় ।  চিড়িয়াখানায় এক নজর দেখা ছাড়া গাধাকে কে কবে ভালো করে দেখেছে ,  বলুন !  অনেকে তো গাধা নামের প্রাণীটি চোখেই দেখেনি । আর আশ্চর্য কি জানেন ?  আমাদের পারিবারিক এ্যালবামে রাখা সেই ছবিগুলো দেখে প্রাণীটি গাধা ছিল না ঘোড়া ছিল তা ’  নিয়ে আমাদের আত্মীয়স্বজনের মধ্যে আজও তর্ক বিতর্ক হয় ।  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  { এই লেখাটি মাসিক উত্তর বার্তা পত্রিকার ঈদুল ফিতর / ২০১১ সংখ্যায় প্রকাশিত ।  ব্লগার বন্ধুরা যারা পড়েননি ,  তাদের জন্য ব্লগে প্রকাশ করলাম ।  ]  রি - পোস্ট । 
                            
                    




গল্পঃ সহি বড় খাবনামা



                        ছোটবেলায় আমাদের বাড়িতে কিছু বই ও পত্র পত্রিকা দেখেছি ,  যা আজকাল আর দেখা যায় না ।  যেমন ,  মীর মোশাররফ হোসেনের  ‘ বিষাদ সিন্ধু ’  ,  নজিবর রহমান সাহিত্যরত্নের  ‘ আনোয়ারা ’  ,  লোকনাথ পঞ্জিকা ,  খাবনামা ,  বেহেশতি জেওর ও মেয়েদের পত্রিকা  ‘ বেগম ’  ।  এ ছাড়া দৈনিক ইত্তেফাক তো ছিলই । আমাদের বাড়িতে যে খাবনামা ছিল ,  সেটির নাম ছিল  ‘ সহি বড় খাবনামা ’  ।   ‘ বড় ’  শব্দের অর্থ বুঝতাম ,  কিন্তু  ‘ সহি ’  ও  ‘ খাবনামা ’  শব্দের অর্থ ঠিকমতো বুঝতাম না ।  পরে একটু উঁচু ক্লাসে উঠার পর জানতে পারলাম যে ,   ‘ সহি ’  শব্দের অর্থ শুদ্ধ বা সঠিক ।  আর  ‘ খাবনামা ’  হলো  ‘ খোয়াবনামার ’  সংক্ষেপিত রূপ ।  খোয়াব মানে স্বপ্ন আর খোয়াবনামা মানে স্বপ্নের ব্যাখ্যা বিশ্লেষণ । তো এই খোয়াবনামা বা খাবনামা প্রধানতঃ রেলস্টেশনের বুক স্টল ,  ফুটপাথ ও কোর্ট কাচারির বটতলায় বিক্রি হতে দেখা যেতো ।  আমাদের পিতা যেহেতু একজন উকিল ছিলেন ,  সেহেতু তাঁর বাসায় যে একখানা খাবনামা থাকবে ,  এটা আর বিচিত্র কী ? আমার মা ও ছোটখালা  ( আমাদের বাসায় থেকে পড়াশুনা করতেন )  বিষাদ সিন্ধু ও আনোয়ারা পড়ে প্রায়ই চোখের পানি ফেলতেন ।  এই দুটি বই অসংখ্যবার পড়ে তাদের দু ’ জনের প্রায় মুখস্ত হয়ে গিয়েছিল ।  কিন্তু চোখের পানি ফেলার মতো আর কোন বই বাসায় না থাকায় তাঁরা ঘুরে ফিরে এই বই দুটোই পড়তেন ।  অবশ্য তাঁরা নিয়মিত  ‘ বেগম ’  পত্রিকাও পড়তেন আর মাঝে মাঝে মনোযোগ দিয়ে খাবনামা ও বেহেশতি জেওরের পাতা উল্টাতেন ।  মা বা খালার হাতে খাবনামা দেখলে আমরা বুঝতে পারতাম যে ,  তাঁরা রাতে ঘুমের মধ্যে স্বপ্ন দেখেছেন ।  আব্বা নিয়মিত ইত্তেফাক পড়তেন আর মাঝে মধ্যে পঞ্জিকার পাতা উল্টে দেখতেন ।  তিনি ভুলেও কোনদিন মা - খালাদের বইগুলো ছুঁয়ে দেখতেন না । আর আমরা ?  আমরা ছয় ভাইবোনের মধ্যে বড় তিনজন পড়তাম দস্যু মোহন ,  দস্যু বাহরাম আর দস্যু বনহুর ।  তখন এই তিন দস্যু আর স্বপনকুমারের লেখা আট আনা দামের ডিটেকটিভ সিরিজের চটি বইগুলো খুব জনপ্রিয় ছিল ।  তবে এই বইগুলো আমাদেরকে পড়তে হতো খুব গোপনে ।  স্কুলের পাঠ্যবই দিয়ে ঢেকে পড়তে হতো অথবা লুকিয়ে বাথরুমে নিয়ে যেতে হতো ।  মা টের পেলে পাঠ্যবই বাদ দিয়ে গল্পের বই পড়ার অপরাধে আমাদের এই তিনজনকে জবরদস্ত ধোলাই খেতে হতো ।  কখনো কখনো এই বইগুলো দিয়েই মা চুলা ধরানোর কাজ সেরে ফেলতেন ।  আর আব্বা টের পেলে অবধারিতভাবে আমাদের একবেলা উপোষ থাকতে হতো ।  কারণ ,  তাঁর ধারণা ছিল পেটের মার দুনিয়ার বার ।  পেটে মারলে ভুতে ধরা রোগীর ভুত ছুটে যায় । যাই হোক ,  খাবনামা প্রসঙ্গে আসি ।  এই বইটিতে স্বপ্নের যেসব ব্যাখ্যা দেওয়া ছিল ,  তা ’  ছিল একেবারেই উদ্ভট ও হাস্যকর ।  তারপরেও মানুষ ছাপানো কথার ওপর বিশ্বাসের স্বাভাবিক প্রবৃত্তি থেকে এই বইগুলো কিনতো ।  যারা পড়তো ,  তারা কেউ বিশ্বাস করতো কেউ করতো না ।  আবার কেউ আংশিক বিশ্বাস করতো ।  আমাদের বাসায় থাকা খাবনামাসহ অন্যান্য বই ও পত্র পত্রিকার প্রতি আমাদের তেমন কোন আগ্রহ ছিল না ।  তবে বড়ভাই মাঝে মধ্যে খাবনামার দু ’ এক পাতা পড়ে দেখতেন ।  তাঁর কারণেই একদিন খাবনামার প্রতি আমার আগ্রহ সৃষ্টি হলো ।  কীভাবে ,  জানেন ? বড়ভাইয়ের সাথে আমার বয়সের ব্যবধান ছিল পাঁচ বছর ।  মাঝখানে আমাদের এক বোন ।  বড়ভাই পড়তেন একাদশ শ্রেনিতে আর আমি পড়তাম ষষ্ঠ শ্রেনিতে ।  এত ব্যবধান সত্ত্বেও বড়ভাইয়ের সাথে আমার সম্পর্ক ছিল অনেকটা বন্ধুর মতো ।  মার্বেল খেলা ও ঘুড়ি ওড়ানো থেকে শুরু করে বাতাবি লেবু দিয়ে ফুটবল খেলা পর্যন্ত সব কিছুতেই আমরা দুই ভাই ছিলাম মানিকজোড় । আমাদের বাড়ির পাশে একটা দোতলা বাড়ির নিচতলা ছিল রাজশাহী বিশ্ববিদ্যালয়ের অফিসার ’ স ক্লাব ।  ওপর তলায় ছিল ডরমিটরি ।  সন্ধ্যে থেকে রাত বারোটা পর্যন্ত ক্লাব খোলা থাকতো ।  অফিসাররা এসে তাস ,  দাবা ,  টেবিল টেনিস  ( টি টি )  খেলতেন ।  বাড়িটা ছিল চারদিকে অনুচ্চ প্রাচীর দিয়ে ঘেরা ।  আমরা দু ’ ভাই খুব ভোরে প্রাচীর টপকে ভেতরে ঢুকে ক্লাবের টি টি খেলার বিশাল চওড়া বারান্দায় পড়ে থাকা ছোট ছোট সাদা বল  ( আমরা বলতাম পিংপং বল )  কুড়িয়ে নিয়ে আসতাম ।  ক্লাবের দারোয়ান ও ডরমিটরির লোকজন সে সময় ঘুমিয়ে থাকতো বলে আমাদের এই অনধিকার প্রবেশ কেউ টের পেত না । একদিন ভোরে আমার ঘুম ভাঙতে দেরি হচ্ছে দেখে বড়ভাই একাই পিংপং বল কুড়াতে গিয়ে বলের সাথে সাথে একটা চকচকে দশ টাকার নোট কুড়িয়ে পেলেন ।  তখনকার দিনে দশ টাকা মানে অনেক টাকা ।  বড়ভাই ভীষণ উত্তেজিত ।  দ্রুত বাসায় ফিরে এসে তিনি সাবধানে আমার ঘুম ভাঙ্গিয়ে নোটটা দেখালেন ।  হাঁপাতে হাঁপাতে ফিসফিস করে বললেন ,   ‘ জানিস !  আজ রাতে আমি ঘুমের মধ্যে টাকা পাওয়ার স্বপ্ন দেখেছি ।  ’ আমি চোখ কচলে বললাম ,   ‘ টাকা পাওয়ার স্বপ্ন কী রকম ?  ’ বড়ভাই এদিক ওদিক দেখে নিয়ে গলার স্বর আরও খাদে নামিয়ে বললেন ,   ‘ শোন্ ,  আমাদের বাসায় যে খাবনামা আছে না তাতে লেখা আছে ,  নতুন পোশাক পরার স্বপ্ন দেখলে টাকা পাওয়া যায় ।  আমি আজ রাতে স্বপ্নে দেখলাম তুই আর আমি নতুন শার্ট পরে ঘুরে বেড়াচ্ছি ।  আর সকালে উঠেই এই টাকাটা পেয়ে গেলাম ।  ’  ‘ তাই ?  তাহলে আমিও দশ টাকা পাবো ,  তাই না ভাই ?  ’  ‘ তুই পাবি কী করে ?  ’  ‘ আপনি যে বললেন ,  আপনার সাথে সাথে আমিও নতুন শার্ট পরে ঘুরে বেড়াচ্ছি !  ’  ‘ হায় রে গর্দভ !  ’  বড়ভাই কপাল চাপড়ে বললেন ,   ‘ স্বপ্নটা তো দেখেছি আমি !  তাই আমি টাকা পেয়েছি ।  তুই কী স্বপ্ন দেখেছিস ?  আমি স্বপ্নের কথা বললাম বলে না তুই জানতে পারলি !  ’ আমার কাছে পুরো ব্যাপারটা কেমন যেন তালগোল পাকিয়ে গেল ।  আচমকা ঘুম ভেঙ্গে ওঠা ,  নতুন শার্ট পরার স্বপ্ন ,  দশ টাকা পড়ে পাওয়া ,  বড়ভাইয়ের উত্তেজিত কণ্ঠস্বর - সব মিলিয়ে একটা দুর্বোধ্য ব্যাপার স্যাপার । যাই হোক ,  আমার টাকা না পাওয়াটা কোন বিষয় না ।  বড়ভাইয়ের পাওয়া মানে আমারও পাওয়া ।  কিন্তু টাকাটা ফেরত না দিয়ে হাপিশ করে দেওয়া কী ঠিক হবে ?  টাকার মালিক কে ,  তা ’  আমরা জানি না ।  ফেরত দেবই বা কাকে ?  বাড়ির দারোয়ান বা ডরমিটরির কাউকে ফেরত দিতে গেলে আমাদের প্রাচীর টপকে এ বাড়িতে ঢোকার ব্যাপারটা ফাঁস হয়ে যাবে ।  তখন আরেক ঝামেলা হবে ।  দরকার নাই বাবা ।  সিদ্ধান্ত হলো ,  টাকাটা আমরা খরচ করবো । ওহ্ !  সে একটা দিন গেছে !  সারাদিন দুইভাই টো টো করে ঘুরে ইচ্ছেমতো টাকা খরচ করছি ।  আইসক্রিম ,  চানাচুর ,  বাদাম ,  বাটা বিস্কুট ,  লাসসি ,  লজেন্স ,  টফি ।  দুই প্যাকেট নানা রঙের মার্বেল ।  জলছবির বই ।  দুপুরে হোটেলে ঢুকে খাসির মাংস দিয়ে ভাত ।  মিষ্টি পান আর দুইটা দামী সিগারেট কিনে দু ’ ভাই মিলে কাশতে কাশতে টান দেওয়া ।  আহা !  পকেটে টাকা থাকলে কী শয়তানী বুদ্ধির অভাব হয় ? দুই ভাই চলে গেলাম ম্যাটিনি শো দেখতে ।  সেখানে কাউন্টারে টিকিট না পেয়ে ব্ল্যাকে দশ আনার টিকিট বারো আনা দিয়ে কিনে আমরা দেখলাম  ‘  ’ খাইবার মেইল ’  ’  ।  নিলো - রতনকুমার ।  তখনকার উর্দু ছবির হিট নায়ক নায়িকা ।  এত খরচ করার পরেও সন্ধ্যের সময় বাড়ি ফেরার পথে রিক্সায় বসে হিসাব করে দেখা গেল ,  চার আনা রিক্সা ভাড়া দেওয়ার পরে আমাদের হাতে থাকবে চৌদ্দ আনা তিন পাই । সারাদিন বাইরে থাকার অপরাধে সেদিন মায়ের হাতে আমরা দু ’ ভাই নিখুঁতভাবে দুরমুশ হলাম ।  আমি চিৎকার করে কান্নাকাটি করলেও বড়ভাই  ‘ উহ্ ’  ,  ‘ আহ্ ’  ,  ‘ মাগো ’  ,  ‘ বাবাগো ’  ছাড়া বেশি কিছুর মধ্যে গেলেন না ।  হাজার হলেও অভিজ্ঞতা একটা ফ্যাক্টর ! এই ঘটনার পর থেকে খাবনামার ওপর আমার আগ্রহ সৃষ্টি হলো ।  একদিন সবার অলক্ষ্যে আমি মায়ের ঘরের দেয়াল আলমারী থেকে বইখানা নামিয়ে নিজেদের ঘরে নিয়ে এলাম ।  এই ঘরে দুই পাশের দুটো চৌকিতে আমি আর বড়ভাই ঘুমাতাম ।  বিছানায় বসে খাবনামার পাতা উল্টে দেখতে গিয়ে বড়ভাইয়ের দেখা স্বপ্নের কথা মনে হলো ।   ‘ নতুন পোশাক পরার স্বপ্ন দেখলে টাকা পাওয়া যায় ’  কথাটা কোথায় লেখা আছে খুঁজতে লাগলাম ।  খুঁজতে খুঁজতে একসময় পেয়েও গেলাম ।  কিন্তু বড়ভাই যা বলেছিলেন ,  এখানে তা ’  লেখা নাই ।  বরং লেখা আছে ,   ‘ নতুন পোশাক পরার স্বপ্ন দেখিলে জানিবে মৃত্যু আসন্ন ।  ’ আমার কিছুটা অস্বস্তি হলো ।  একটু ভয় ভয়ও করতে লাগলো ।  বড়ভাই কলেজ থেকে ফিরলে তাঁকে খাবনামার লেখাটা দেখিয়ে আমি শুকনা কণ্ঠে বললাম ,   ‘ ভাই ,  আপনি তো নতুন পোশাক পরার স্বপ্ন দেখেননি তাই না ?  অন্য স্বপ্ন দেখেছিলেন ।  ’ লেখাটা পড়ে বড়ভাইয়ের কপাল ঘেমে গেছে ।  তিনি আমতা আমতা করে বললেন ,   ‘ হাঁ ,  বোধহয় তাই হবে ।  ’ পরের একটা সপ্তাহ আমাদের দুই ভাইয়ের খুব আতংকের মধ্যে দিয়ে গেল ।  মৃত্যুভয়ে দু ’ জনে সব সময় সিঁটিয়ে থাকি ।  ঝুঁকিপূর্ণ কোন কাজের মধ্যে যাই না ।  পুকুরে গোসল করা ,  গাছে চড়া ,  ছাদে উঠে ঘুড়ি ওড়ানো  ( যদি ছাদ থেকে পড়ে যাই !  )  ,  এবং এমনকি খেলাধুলাও বন্ধ ।  গলায় কাঁটা ফুটে যদি মরে যাই সেই ভয়ে আমরা কাঁটাওয়ালা মাছ খাই না ।  মা মুরগি জবাই করার কথা বললে বড়ভাই এটা ওটা বলে বাড়ি থেকে পালিয়ে যান ।  সে এক বিদঘুটে অবস্থা ! দুই ভাইয়ের এসব পরিবর্তন দেখে মায়ের সন্দেহ হলো ।  একদিন তিনি আমাদেরকে যৎসামান্য প্রাথমিক ধোলাই দিয়ে জিজ্ঞেস করলেন ,  আমাদের কী হয়েছে ?  বড়ভাই কিছু না বললেও আমি আরো বেশি মার খাওয়ার ভয়ে সব বলে দিলাম । কিন্তু এতে ফল হলো উল্টো ।  মা এবার খালি হাতের পরিবর্তে উনুনের লাকড়ি এনে ধোলাই দেওয়া শুরু করলেন ।  আব্বা কোর্ট থেকে ফিরে মায়ের কাছে সব শুনে শোবার ঘর থেকে  ‘ সহি বড় খাবনামা ’  এনে রান্নাঘরে জ্বলন্ত চুলার মধ্যে ফেলে দিলেন ।  তারপর তিনিও লাকড়ি হাতে আমাদের দু ’ ভাইকে ফিনিশিং টাচ দিয়ে বক বক করতে করতে চলে গেলেন । এই ঘটনার পর থেকে আমাদের দুই ভাইয়ের আতংক অনেকটাই দূর হয়ে গেল ।  তবে সেটা  ‘ সহি বড় খাবনামা ’  পুড়ে ছাই হয়ে যাওয়ার কারণে ,  নাকি বাবা - মার হাতে স্পেশাল ধোলাই খাওয়ার কারণে ,  তা ’  বলতে পারবো না ।   ( সত্য ঘটনা অবলম্বনে )   *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  রি - পোস্ট । 
                            
                    




গল্পঃ একজন রাগী মানুষের গল্প




                        আজ একজন রাগী মানুষের গল্প শুনুন ।  ১৯৭৮ সালের ঘটনা ।  আমি তখন রাজশাহী বিশ্ববিদ্যালয়ে অর্থনীতিতে অনার্স পড়ি ।  ঐ সময় আমার সাবসিডিয়ারি পরীক্ষা চলছিলো ।  বিশ্ববিদ্যালয়ের বাসে শহর থেকে ক্যাম্পাসে যাতায়াত করি ।  একদিন বিশ্ববিদ্যালয় থেকে ফেরার পথে আমার বাড়ির কাছাকাছি একটা স্টপেজে নেমে দেখা হয়ে গেল আসগর চাচার সাথে । আসগর চাচা আমার প্রতিবেশি ।  তিনিও বিশ্ববিদ্যালয়ের প্রশাসনিক শাখায় লোয়ার ডিভিশন ক্লার্কের পদে চাকরি করেন ।  ছোটখাটো মাঝ বয়সী মানুষ ।  আমাদের মহল্লায় ভাড়া থাকেন ।  স্ত্রী ও সাত ছেলেমেয়ে নিয়ে তাঁর টানাটানির সংসার ।  তারপরেও তিনি কোন দোকানে বাঁকি খান না ।  কারো সাথে দু ’ নম্বরী করেন না ।  ভীষণ সৎ মানুষ ।  সততার কারণে অভাব তাঁর নিত্যসঙ্গী ।  আর অভাবের কারণে তাঁর মেজাজ সব সময় তুঙ্গে থাকে ।  সম্ভবতঃ প্রকৃতিগতভাবেও তিনি খুব রাগী ও বদমেজাজি স্বভাবের ।  সততার সাথে রাগের বোধহয় একটা সম্পর্ক আছে । আসগর চাচার এই রাগী স্বভাবের কারণে অন্যান্যদের সাথে তাঁর প্রায়ই খিটিমিটি লেগে যায় ।  বিশেষ করে মুদি দোকান এবং বাজারের মাছ মাংস ও সব্জি বিক্রেতাদের সাথে তাঁর প্রায়ই তর্কাতর্কি ,  হাতাহাতি ,  এমনকি ঘুষোঘুষি পর্যন্ত হয়ে যায় ।  বাসাতেও স্ত্রী ও ছেলেমেয়েদের সাথে তাঁর গালাগালি ও ধ্বস্তাধস্তির ঘটনা নিত্যনৈমিত্তিক ।  মহল্লার লোকজন পারতপক্ষে আসগর চাচাকে এড়িয়েই চলে ।  খামোকা ঝগড়া বিবাদে জড়িয়ে পড়তে কে চায় ,  বলুন ? আমি বাস থেকে নেমে তাঁকে সালাম দিতেই তিনি সালামের কোন উত্তর না দিয়ে চড়া গলায় বললেন ,   ‘ আমার কী হয়েছে ,  এ প্রশ্ন করবেনা ।  ঠিক আছে ?  ’ আসগর চাচা বাজার করে ফিরছিলেন ।  তাঁর শার্টের পকেট ও ডান হাতা ছেঁড়া ।  বোতামগুলো উধাও ।  কপালের এক অংশ আলুর মতো ফোলা ।  চোখের নিচে কালশিটে দাগ ।  ভুরুর ওপর দিকে কেটে রক্ত ঝরছে । এমন চেহারার একজন মানুষকে  ( বিশেষ করে প্রতিবেশি মুরুব্বী শ্রেনীর মানুষকে )  কী হয়েছে জিজ্ঞেস করা যাবে না ,  এমন নিষেধাজ্ঞা আপনারা পেয়েছেন কোনদিন ?  আমার মনে হয় না ।  কিন্তু আসগর চাচা বলে কথা ।  আমি তাঁকে ঘাঁটাতে চাইনা ।  তাঁর নিষেধাজ্ঞার পরেও কিছু বললে দক্ষযজ্ঞ বেধে যাবে ।  তাই তিনি চলে যাবার পর আমি বাড়ি না ফিরে কাঁচাবাজারের কাছাকাছি আমার পাড়ার এক বন্ধুর তৈজসপত্রের দোকানে গেলাম ।  বন্ধুকে জিজ্ঞেস করতেই সব জানা গেল ।  প্রতিদিনের ঘটনা ।  বাজার করার সময় জিনিষপত্রের দাম নিয়ে দোকানিদের সাথে আসগর চাচার বাক বিতণ্ডা ।  গতকাল আলুর দাম ছিল পৌনে দু ’ টাকা ,  আজ দুই টাকা দিতে হবে কেন ?  আলু কী রাতারাতি আপেল হয়ে গেছে ?  কাচকি মাছের ভাগা গতকাল ছিল তিন টাকা ,  আজ সাড়ে তিন টাকা দিতে হবে কেন ?  এক দিনের মধ্যে কাচকি মাছ কী সব বোয়াল মাছ হয়ে গেছে ?  আসগর চাচার এসব প্রশ্নের উত্তর দিতে গিয়ে দোকানিরা প্রতিদিন হিমশিম খায় ।  তর্কাতর্কি হয় ,  ঝগড়াঝাঁটি হয় ।  আজ একটু বাড়াবাড়ি রকমের ঝগড়াঝাঁটি হয়ে গেছে ,  যা শেষ পর্যন্ত জামা ধরে টানাটানি ও ঘুষি বিনিময় পর্যায়ে চলে গেছে ।  মাসে তিন চারবার এমন বাড়াবাড়ি রকমের ঝগড়াঝাঁটি হয়ে থাকে ।  আমাদের মহল্লার অনেক লোক বাজারে ব্যবসা করে ।  তারাই মিটমাট করে দেয় ।  মিটমাট করতে গিয়ে অনেক সময় দোকানিদের কেনা দামে মাল বেঁচে আসগর চাচাকে শান্ত করতে হয় । আজ থেকে পঁয়ত্রিশ বছর আগে শিক্ষা প্রতিষ্ঠানগুলোতে এত দুর্নীতি ছিল না ।  তারপরেও কিছু এ হাত ও হাত যে হতো না ,  তা ’  নয় ।  বিশ্ববিদ্যালয়ের প্রশাসনিক শাখার অনেক কর্মচারী ঐতিহ্যগত ভাবেই কিছু অনৈতিক কর্মকাণ্ডে জড়িত ছিল ।  এই কর্মগুলোর মধ্যে একটি ছিল বাসায় ছেলেমেয়েদের পড়ালেখার জন্য অফিসের কাগজ ,  কলম ,  পেন্সিল ,  কাটার ,  কার্বন ,  ইরেজার ইত্যাদি চুরি করে বাড়ি নিয়ে যাওয়া ।  এ যুগের হিসাবে খুবই সামান্য অপরাধ ।  সে যুগের হিসাবে অতটা সামান্য নয় ,  বিশেষ করে আসগর চাচার মতো মানুষের চোখে পড়লে তো নয়ই ।  তিনি ঊর্ধ্বতন কর্তৃপক্ষের কাছে নালিশ করার পাত্র নন ।  তাঁর চিকিৎসা পদ্ধতি সরল ।  চোর কর্মচারীর জামার কলার ধরে বাঁ হাতে ঠাস্ ঠাস্ করে আধা ডজন চড় বসিয়ে দেওয়া  ( বলতে ভুলে গেছি ,  আসগর চাচা ছিলেন ন্যাটা ।  তাঁর সব কাজ ছিল বাঁ হাতে )  ।  এ নিয়ে প্রায়ই অফিসের মধ্যে হৈ চৈ হতো ।  অফিস ডেকোরাম ভাঙ্গার অপরাধে আসগর চাচা দু ’ একবার সাসপেন্ডও হয়েছেন ।  আর শো - কজের তো হিসাব নাই ।  কিন্তু চোর কর্মচারীরা কোনদিন পাল্টা আঘাত করার সাহস করেনি ।  মনের ভেতর অপরাধবোধ থাকলে যা হয় আর কী ! কিন্তু একদিন এর ব্যাতিক্রম হলো ।  আমি দুপুরের ক্লাস শেষে কয়েকজন বন্ধুসহ বাস ধরার জন্য মমতাজউদ্দিন কলাভবন থেকে প্রশাসনিক ভবনের সামনে দিয়ে বাস স্ট্যান্ডের দিকে যাচ্ছিলাম ।  এ সময় দেখলাম ,  রক্তাক্ত নাক চেপে ধরে দু ’ জন কর্মচারীর সাহায্যে আসগর চাচা প্রশাসনিক ভবন থেকে বেরিয়ে বিশ্ববিদ্যালয়ের মেডিক্যাল সেন্টারের দিকে যাচ্ছেন আর চরম উত্তেজিত কণ্ঠে কাকে যেন গালাগাল করছেন ।  তাঁর প্যান্ট শার্টে ছোপ ছোপ রক্তের দাগ । জানা গেল ,  সেই কাগজ চুরির মামলা ।  আসগর চাচা এমনিতে ছোটখাটো গড়নের দুর্বল মানুষ ।  দেহে তেমন বল শক্তি নেই ।  পাল্টা মার খেতে হয়না বলে বেশিরভাগ সময় তিনিই জেতেন ।  কিন্তু আজকের মামলায় তাঁর প্রতিপক্ষ ছিল দশাসই চেহারার এক চতুর্থ শ্রেনীর কর্মচারী ।  আসগর চাচার চড় খেতে খেতে অতিষ্ঠ হয়ে সে একটা ঘুষি বসিয়ে দিয়েছে ।  আর তাতেই আসগর চাচার নাক ফেটে চৌচির । সেই ঘটনায় কর্তৃপক্ষ দু ’ জনকেই সাসপেন্ড করে দিল ।  আসগর চাচা এর আগেও সাসপেন্ড হয়েছেন ।  তিনি যতদিন সাসপেন্ড থাকেন ,  ততদিন আমাদের মহল্লার মসজিদে মোয়াজ্জিনের কাজ করেন ।  তাঁর আজানের সুর খুব চমৎকার ।  মহল্লার সবাই এক বাক্যে স্বীকার করে যে ,  আসগর চাচার আজান শুনলে মসজিদে যেতে ইচ্ছে করে ।  এমন সুরেলা গলার মিষ্টি আজান রাজশাহী শহরের আর কোন মসজিদে শোনা যায় না ।  আমাদের মসজিদের একজন বেতনভুক মোয়াজ্জিন ছিল ।  আসগর চাচা আজান দিলে তার তো কোন কাজ থাকে না ।  কিন্তু তার বেতন নেওয়া যাতে হালাল হয় ,  সেজন্য আসগর চাচা সারাদিন তাকে মসজিদের কাজে খাটিয়ে মারেন ।  মসজিদের মেঝে ঝাড়ু দেওয়া ,  জায়নামাজগুলো ঝাড় পোঁছ করে রোদে দেওয়া ,  মইয়ে চড়ে ফ্যান মোছা ,  দেয়ালের ঝুল ঝাড়া ,  ওযুর জায়গা পাক সাফ রাখা ইত্যাদি হেন কাজ নেই ,  যা তাকে দিয়ে তিনি করান না ।  সাথে অবশ্য আসগর চাচা নিজেও হাত লাগান ।  তবে এসব কাজ ও আজান দেওয়ার জন্য তিনি মসজিদ থেকে একটি পয়সাও নেন না ।  কিন্তু তারপরেও একদিন মসজিদ থেকে আসগর চাচাকে তাড়িয়ে দেওয়া হলো । বেতনভোগী মোয়াজ্জিন মসজিদের দানবাক্স থেকে মাঝে মধ্যে টাকা পয়সা সরাতো ।  একদিন এ কাজ করতে গিয়ে সে সরাসরি আসগর চাচার হাতে ধরা পড়ে যায় ।  আসগর চাচা তাঁর স্বভাব অনুযায়ী মোয়াজ্জিনকে চড় থাপড় দিতে দিতে মসজিদ সংলগ্ন হুজরাখানায় ইমাম সাহেবের কাছে নিয়ে হাজির করেন ।  ইমাম সাহেব সব শুনে মসজিদ কমিটির সভা ডাকলেন ।  পাড়ার মুরুব্বীরাই মসজিদ কমিটির সদস্য ।  সভায় আসগর চাচা চুরির ঘটনা বর্ণনা করলেন ।  মোয়াজ্জিনকে জবাব দিতে বলা হলে সে টাকা চুরির কথা বেমালুম অস্বীকার করে উল্টো এই বলে অভিযোগ করলো যে ,  আসগর চাচার এখন চাকরি না থাকায় তিনি মোয়াজ্জিনের চাকরিটা বাগানোর জন্য মিথ্যা অভিযোগ এনে তাকে তাড়ানোর ষড়যন্ত্র করছেন ।  মোয়াজ্জিনের স্বভাব চরিত্র সম্পর্কে ইমাম সাহেবকে জিজ্ঞাসা করা হলে তিনি বললেন ,   ‘ সে তো এই মসজিদে দশ বারো বছর থেকে আছে ।  আমি তো তাকে কখনো এ কাজ করতে দেখিনি বা শুনিওনি ।  এখন আল্লাই ভালো জানেন ।  ’ মসজিদ কমিটির লোকজন দু ’ পক্ষের বক্তব্য ও ইমাম সাহেবের কথা বিবেচনায় নিয়ে মোয়াজ্জিনের বক্তব্যকে যুক্তিসঙ্গত মনে করলো এবং আসগর চাচাকে শুধু নামাজ পড়া ছাড়া মসজিদের সকল কর্মকাণ্ড থেকে দূরে থাকার নির্দেশ দিল ।  সেদিন থেকে আসগর চাচার সুরেলা কণ্ঠের আজান শোনা বন্ধ হয়ে গেল । এই ঘটনার এক সপ্তাহ পর আসগর চাচা ভাড়া বাসা ছেড়ে দিয়ে পরিবার পরিজন নিয়ে তাঁর দেশের বাড়ি চুয়াডাঙ্গায় চলে যান ।  যাওয়ার আগের দিন তৈজসপত্রের দোকান মালিক আমার সেই বন্ধুর কাছে তিনি দুটো পুরাতন পিতলের কলস ও চারখানা কাঁসার থালা বিক্রি করে গাড়ি ভাড়ার টাকা জোগাড় করেছিলেন ।  সাসপেনসন উইথড্র হয়ে পরে তিনি চাকরিতে পুনর্বহাল হয়েছিলেন কী না তা ’  বলতে পারবো না ।  কারণ শুধু বিশ্ববিদ্যালয় ক্যাম্পাসে নয় ,  রাজশাহী শহরেই তাঁকে আর কখনো দেখিনি আমি ।  সম্ভবতঃ বার বার শৃঙ্খলা ভঙ্গের কারণে সেবার আর তিনি চাকরি ফিরে পাননি । অর্থনীতিতে একটা কথা আছে ,  Bad money drives good money out of circulation .  একই ভাষায় এ কথা বললে কী খুব বেশি অন্যায় হবে যে ,  Bad man drives good man out of existence ? একটা তথ্য দিয়ে রাগী মানুষের গল্পটি শেষ করি ।  আসগর চাচা চুয়াডাঙ্গা চলে যাবার মাস তিনেক পর একই অপরাধে স্বয়ং ইমাম সাহেবের হাতে ধরা পড়ে সেই মোয়াজ্জিনের চাকরি চলে যায় ।  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  রি - পোস্ট ।  

                    




গল্পঃ কিসমতের ভাগ্য



                        মানুষের নামের সাথে তার স্বভাব চরিত্র বা মন মানসিকতার মিল খুব একটা দেখা যায় না ।  আনন্দ নামের কাউকে হয়তো প্রায়ই নিরানন্দে থাকতে দেখা যায় ।  শান্ত নামের কেউ যে সব সময় শান্তশিষ্ট থাকবে ,  এমন গ্যারান্টি দেওয়া যায় না ।  আবার মমতা নামের কোন মহিলা কখনো কখনো মায়া - মমতাহীন একরোখা হয়ে উঠতে পারে ।  এই যেমন ,  পশ্চিমবঙ্গের মূখ্যমন্ত্রী । কিন্তু কিসমতের ব্যাপারটা একদমই আলাদা ।  তার নামের সাথে কাজ কামের মিল অবিশ্বাস্য ।  রাশিফল গণনায় কিসমতের অগাধ বিশ্বাস ।  এমনিতে সে খবরের কাগজ খুব একটা পড়েনা ।  কিন্তু  ‘ আজকের দিনটি কেমন যাবে ’  না পড়ে সে কোনদিন বাসা থেকে বেরোয় না ।  হকার কাগজ না দেওয়া পর্যন্ত সে বাসাতেই থাকে ।  কাজের তাড়া থাকলে  ‘ ধনু ’  রাশির অংশটুকু কাঁচি দিয়ে কেটে পকেটে নিয়ে সে বেরিয়ে পড়ে এবং সারাদিনের ঘটনার সাথে মিলিয়ে দেখে ।  এতে সে খুব তৃপ্তি পায় ।  ২৭ নভেম্বর তার জন্ম হওয়ায় সে ধনু রাশির জাতক ।  তার ধারণা ,  এই রাশির জাতক - জাতিকারা অন্যদের চেয়ে আলাদা ।  বিদ্যা ,  বুদ্ধি ,  জ্ঞান ও সৌভাগ্যের দিক থেকে এরা এলিট শ্রেণীর ।  ধারণাটা অবশ্য তার আপনা আপনি হয়নি ।  বন্ধুদের সাথে একবার কক্সবাজার বেড়াতে গিয়ে একজন দাড়িওয়ালা বাবরি চুলের লোক তার হাত দেখে এ কথা বলেছিল ।  মাত্র দুশো টাকা খরচা করে তার কাছ থেকে এই মূল্যবান তথ্য সে জানতে পেরেছে । কিসমতের একাডেমিক রেকর্ড অবশ্য আহামরি গোছের কিছু নয় ।  মাস্টার্সে তলানিতে পড়া সেকেন্ড ক্লাস ।  এর আগের রেজাল্টগুলোও টানা হেঁচড়া টাইপের ।  সৌভাগ্যের দিক থেকে এলিট শ্রেণীর হলেও চাকরির বাজারে হন্যে হয়ে ঘুরছে সে ।  দেড় বছর আগে জাতীয় বিশ্ববিদ্যালয় থেকে পাশ করে বেরলেও চাকরি হচ্ছেনা তার ।  বাড়িতে রিটায়ার্ড বাবার হম্বি তম্বি ,  মায়ের আহাজারি আর জ্ঞান বুদ্ধিহীন দুই বোনের অসার কথাবার্তা কিসমতকে মাঝে মাঝে বিমর্ষ করে তোলে ।  এরা কেউ ধনু রাশির জাতক - জাতিকা নয় বলে কিসমতের ওজন বুঝতে পারেনা ।  কিসমত যে একদিন বড় কিছু করে দেখিয়ে দেবে ,  সে বিশ্বাস এদের নেই । যাই হোক ,  একদিন পত্রিকায় ধনু রাশির বর্ণনা পড়ে কিসমতের মন আনন্দে উৎফুল্ল হয়ে উঠলো ।  প্রথমেই লেখা আছে ,   ‘ বেকারদের কারো কারো জন্য আজ সুখবর আছে ।  ’  আহা ,  কি আনন্দ আকাশে বাতাসে !  আয়কর অফিসের পরিদর্শক পদে নির্বাচিত প্রার্থীদের তালিকা আজই অনলাইনে প্রকাশ করার কথা আছে ।  বেহিসাবি ঘুষের চাকরি ।  এই চাকরি সোনার নয় ,  হীরার হরিণ ।  মোবাইল ফোনের ইন্টারনেটে খোঁচাখুঁচি করে লাভ হলো না ।  সম্ভবতঃ এখনো তালিকা প্রকাশ করা হয়নি ।  বেলা এগারোটার দিকে বন্ধু আসলাম ফোন করে জানালো ,  তাদের দু ’ জনের কারো চাকরি হয়নি ।  ‘ কি বলছিস তুই ?  ’  ‘ হাঁ ,  ঠিকই বলছি ।  আমার ল্যাপটপে এনবিআরের ওয়েব সাইটে ঢুকেছিলাম ।  সেখানে একটু আগে তালিকা প্রকাশ করা হয়েছে ।  তোর আমার দুজনেরই নাম্বার নেই ।  ’  ‘ ভালো করে দেখেছিস ?  ’  ‘ বিশ্বাস না হলে এসে দেখে যা ।  ’  ‘ না ,  না ,  বিশ্বাস হবেনা কেন ?  তুই আর একবার ভালো করে দেখ ।  ভুলও তো হতে পারে !  ’ একে তো চাকরি হয়নি ,  তার ওপর তাকে আন্ডার এস্টিমেট করছে কিসমত ।  তেলে বেগুনে জ্বলে উঠলো আসলাম ।  শুরু হয়ে গেল দু ’ বন্ধুতে তুমুল ঝগড়া ।  কথাবার্তা চাকরি থেকে সরে গিয়ে দু ’ জনের বংশ ঠিকুজি পর্যন্ত পৌঁছে গেল ।  কিসমত মাথামোটা নির্বোধ ।  আসলাম একটা আহাম্মক ছাড়া আর কিছুই নয় ।  কিসমতের গুষ্টি বেকুব ।  আসলামের বংশ পাগল ।  ইত্যাদি ,  ইত্যাদি । দুপুরে বাসায় খেতে এসে কিসমত পকেট থেকে ধনু রাশির পেপার কাটিংটা বের করে আবার পড়তে গিয়ে দেখলো  ‘ বেকারদের কারো কারো জন্য আজ সুখবর আছে ’  কথাটার পরেই লেখা আছে  ‘ ঘনিষ্ঠ বন্ধু বা নিকটজনের সাথে সম্পর্কের অবনতি হতে পারে ।  ’  ‘ মাই গড !  ’  কিসমত মাথায় হাত দিয়ে বসে পড়লো ।  পুরোটা আগেই পড়া উচিৎ ছিল তার ।  আসলাম তার জিগরি দোস্ত ।  এমন দোস্তের সাথে তার এত বছরের সম্পর্ক ভেঙ্গে গেল !  ছিঃ ছিঃ ।  পকেট থেকে মোবাইল ফোন বের করে কিসমত কল দিল আসলামকে ।  মাফ চাওয়ার মতো করে কিছু একটা বলতে হবে তাকে ।  কিন্তু আসলাম বার বার কল কেটে দিতে লাগলো ।  শেষে ওর ফোন বন্ধ পেয়ে কিসমত বুঝলো ,  ডাল গলবে না ।  গেল এতদিনের সম্পর্কটা ! ধনু রাশির বর্ণনায় আরও লেখা আছে ,   ‘ অর্থভাগ্য শুভ ।  পুরাতন পাওনা টাকা আদায়ের সম্ভাবনা উজ্জল ।  দিনের শেষে সম্মানিত হতে পারেন ।  ’  কিসমতের হঠাৎ মনে পড়ে গেল ইলিয়াসের কথা ।  এক হাজার টাকা ধার নিয়ে সে দু ’ বছর ধরে কিসমতকে ঘোরাচ্ছে ।  আজ না কাল ,  কাল না পরশু - এভাবে দু ’ বছর ধরে কিসমতকে নাস্তানাবুদ করার পর ইদানিং সে কিসমতকে দেখলেই লুকিয়ে পড়ে ।  ক ’ দিন আগে চায়ের দোকানে এমন কাণ্ড হয়েছে ।  কিসমতকে দেখে চায়ের কাপ হাতে টেবিলের নিচে লুকিয়ে পড়েছে সে ।  আপন খালাতো ভাই ।  নেশা টেশা করে ।  বেশি কিছু বলাও যায় না ।  খালা - খালুকে বলেও লাভ হয়নি ।  তাঁদের সাফ কথা ,   ‘ ডাইলখোরটাকে টাকা ধার দেয়ার আগে আমাদের বলেছিলি ?  ’ না ,  তা ’  অবশ্য বলা হয়নি ।  তাই বলে আপন খালা - খালু কিছু করবেনা ?  আত্মীয়স্বজনরাও সব কেমন যেন হয়ে যাচ্ছে !  যাকগে ,  আজ টাকাটা পাওয়া যেতে পারে ।  ইলিয়াসের খোঁজে দুপুর থেকে সন্ধ্যে পর্যন্ত সম্ভাব্য সব জায়গায় টো টো করে ঘুরে বেড়ালো কিসমত ।  কোথাও পাওয়া গেল না তাকে ।  তবে একজন এক পার্কের সূত্র দিয়ে জানালো ,  ইলিয়াসকে সে বিকেলবেলা সেখানে বসে গাঁজা খেতে দেখেছে ।  সাথে আরও তিন চারজন আছে ।  একটা আসরের মতো হচ্ছে সেখানে । কিসমত তড়িঘড়ি করে তিরিশ টাকা রিক্সাভাড়া দিয়ে পার্কে এসে হাজির ।  গাছ - গাছালি আর ফুলে ভরা এক সময়ের সুন্দর পার্কটি এখন হতশ্রী ।  বসার আসনগুলো সব ভেঙ্গে গেছে ,  ফোয়ারায় জল নেই ,  ভেতরে নোংরা আবর্জনা আর মনুষ্যবর্জ্যের দুর্গন্ধ ।  এই পার্কে বেড়ানোর উদ্দেশ্যে লোকজন তেমন আর আসেনা ।  সন্ধ্যের পর পার্কটি মাদকসেবী ও পতিতাদের স্বর্গরাজ্য হয়ে যায় ।  কিসমত পার্কে ঢুকে চোরের মতো নিঃশব্দে খুঁজতে লাগলো ইলিয়াসকে ।  ওর উপস্থিতি টের পেলে ইলিয়াস নির্ঘাত পালিয়ে যাবে ।  খপ্ করে মুরগী ধরার মতো করে ধরতে হবে তাকে । কিন্তু সন্ধ্যের পর শুধু মাদকসেবী আর পতিতারাই নয় ,  পুলিশের আনাগোনাও যে বেড়ে যায় জানা ছিলনা কিসমতের ।  অন্ধকারের মধ্যে গাছপালা ভেদ করে কোত্থেকে যে দু ’ জন পুলিশ এসে ওর জামার কলার চেপে ধরে  ‘ বানচোত ’  বলে গালি দিল ,  বুঝতেই পারেনি সে ।  হুইশেলের আওয়াজ আর হিপ পকেটের ওপর লাঠির বাড়ি খেয়ে সে বুঝতে পারলো যে ,  সে পুলিশের খপ্পরে পড়েছে ।  তার মানে সে গ্রেপ্তার হয়ে গেছে ।  দু ’ হাত ওপরে তুলে সে সাথে সাথে স্যারেন্ডার করলো ।  হাত তুলে স্যারেন্ডার করলে সাধারণতঃ পুলিশ ভাইয়েরা আর মারেনা ।  কিন্তু এই পুলিশগুলো বড়ই নিষ্ঠুর ।  তারা ওকে মারতে মারতে পার্কের বাইরে এনে অপেক্ষমান একটা পুলিশ ভ্যানে তুলে দিল ।  ভ্যানে তার মতো আরো পাঁচজন যুবকের সাথে মুখে রং চং মাখা দু ’ জন পতিতা আগে থেকেই বসে আছে ।  তাদের ঢুলু ঢুলু চোখ দেখে পরিস্কার বোঝা যাচ্ছে যে ,  এরা পার্কে বসে নেশা করার সাথে সাথে অসভ্য কাজ করছিল ।  কিন্তু এদের মধ্যে ইলিয়াস নেই ।  বেয়াদবটাকে পুলিশ পর্যন্ত ধরতে পারেনি ,  কিসমত ধরবে কিভাবে ?  নিশ্চয় পার্কের কোন পাঁচিল টপকে সে পালিয়েছে । ভ্যানে তোলার আগে পুলিশ ভাইয়েরা কিসমতের পকেটে থাকা অবশিষ্ট দেড়শো টাকা এবং মোবাইল ফোনটা হাপিশ করে দিয়েছে ।  ওগুলোর কথা বলতে গিয়ে কিসমত তলপেটে রুলের গুঁতো খেয়ে চুপচাপ বসে রইল । থানায় আনার পর দুই পতিতাকে মাঝখানে রেখে কিসমতসহ যুবকদের ছবি তোলা হলো ।  সম্ভবতঃ  ‘ পতিতা ও মাদকসহ ছয় যুবক গ্রেপ্তার ’  এই জাতীয় শিরোনাম দিয়ে আগামীকালের পত্রিকায় এই ছবি ছাপা হবে ।  মান সম্মান সব গেল ।  দিনের শেষে এভাবে সম্মানিত হতে হবে ভাবা যায়না । সারা রাত মশার কামড় খেয়ে থানার হাজতে নেশাখোরদের সাথে নির্ঘুম কাটানোর পর সকালে কোর্টে চালান হবার সময় কিসমত ধনু রাশির পেপার কাটিংটা ফেলে দিতে গিয়ে এক সেপাইয়ের হাতে ধরা পড়ে গেল ।  ‘ এই ব্যাটা ,  দেখি দেখি কি ফেললি ?  ’  দুমড়ে মুচড়ে ফেলা কাগজের টুকরাটা মাটি থেকে কুড়িয়ে নিয়ে সেপাইটি সোজা চলে গেল ওসি সাহেবের কাছে ।  ফিস ফিস করে বললো ,   ‘ স্যার ,  এই কাগজের মধ্যে নিশ্চয় হেরোইন ছিল ।  আমাদের ফাঁকি দিয়ে ওরা হাজত ঘরে বসে হেরোইন খেয়েছে ।  এক ব্যাটা আসামী লুকিয়ে কাগজটা ফেলে দিচ্ছিল ।  আমি ধরে ফেলেছি ।  ’  ‘ তাই নাকি ?  ’  ওসি সাহেব হুংকার দিয়ে বললেন ,   ‘ আলামত হিসাবে জব্দ তালিকায় এন্ট্রি করে অন্য মালামালের সাথে কোর্টে জমা দাও ।  আর শোনো ,  মাগী দুটার মধ্যে কম বয়সীটাকে আজ চালান দিওনা ।  ঠিক আছে ?  ’ মেঝের ওপর পা ঠুকে ওসি সাহেবকে স্যালুট করে সেপাই বললো ,   ‘ ইয়েস ,  স্যার !  ’  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  * রি - পোস্ট ।   

                    




গল্পঃ বিষ



                        মেয়ের মতি গতি ভালো লাগে না জাহানারার ।  তাকে বহুবার সাবধান করেছেন তিনি ।  কিন্তু শারমিন অসম্ভব একরোখা ।  তার ধারণা ,  মা তার ব্যক্তিস্বাধীনতায় হস্তক্ষেপ করছে ।  মেয়ে কখন কোথায় যায় ,  কি করে এসব নিয়ে এ যুগের মায়েদের এত কৌতূহল থাকা উচিৎ নয় ।  এমন তো নয় যে ,  মেয়ে এখনো ছোট আছে !  শারমিন এখন বিবিএর ছাত্রী ।  নিজের ভালো মন্দ বোঝার মতো যথেষ্ট বয়স হয়েছে তার । কিন্তু মেয়ের এই বয়সটাই জাহানারার আতংকের কারণ ।  শারমিনের বাবা মারা গেছে ওর ছয় বছর বয়সের সময় ।  তারপর থেকে জাহানারা মেয়েকে নিয়ে প্রায় একা সংগ্রাম করে চলেছেন ।  আক্ষরিক অর্থেই একা ।  কাউকে পাশে পাননি তিনি ।  শ্বশুর শাশুড়ি ,  দেবর ননদ সবাই মুখ ফিরিয়ে নিয়েছে ।  নিজের বাবা মা অনেক আগে দুনিয়া থেকে চলে গেছেন ।  একমাত্র ছোটভাই আফজাল মালয়েশিয়া থাকে ।  সে এখনো বিয়ে করেনি ।  ভগ্নিপতির মৃত্যুর পর সে প্রতি মাসে মালয়েশিয়া থেকে কিছু টাকা পাঠায় ।  সে না থাকলে যে কি হতো ,  ভাবলে গায়ে কাঁটা দিয়ে ওঠে জাহানারার ।  কিন্তু ভাইয়েরও বয়স হয়েছে ।  বিয়ে - থা করে সংসার করার সময় হয়েছে তার ।  জাহানারা টাকা পাঠাতে নিষেধ করলেও সে শোনে না ।  আফজাল ভালো করেই জানে ,  তার ভগ্নিপতি মৃত্যুর সময় কি রেখে গেছে ।  ব্যাংকে সামান্য ক ’ টা টাকা আর কুমিল্লার গ্রামের বাড়িতে স্বার্থপর কিছু আত্মীয়স্বজন ।  শারমিনের পড়াশুনার জন্য তার বোনকে ঢাকায় বাসা ভাড়া করে থাকতে হয় ।  স্বামীর মৃত্যুর পর কিন্ডার গার্টেন স্কুলে শিক্ষকতা করে জাহানারা যে বেতন পান ,  তা ’  বাসার ভাড়া দিতেই শেষ হয়ে যায় ।  ফোনে কথা বলার সময় আফজাল একটা কথাই শুধু বলে ,   ‘ বুবু ,  তোমার মেয়ে লেখাপড়া শেষ করে যখন চাকরি করবে ,  তখন থেকে আর টাকা পাঠাবো না ।  তোমার ছেলে নাই তো কি হয়েছে ?  শারমিন তোমার ছেলের কাজ করবে ,  দেখো ।  ’ জাহানারা শাড়ির আঁচলে চোখ মোছেন ।  ভাইটা বিদেশে থাকে ।  দেশে থাকা ভাগ্নির খবর সে জানে না ।  জাহানারা জানাতেও চান না ।  ক ’ দিন আগে ডাকযোগে একটা চিঠি পেয়েছেন তিনি ।  নাম ঠিকানাবিহীন কেউ একজন লিখেছে ,   “  আপনার মেয়ে মাদকাসক্ত ।  তার কিছু মাদকাসক্ত ছেলে বন্ধু আছে ।  তারা উত্তরার একটা বাসায় বসে একসাথে নেশা করে ।  এ ছাড়া ,  আপনি কিভাবে নেবেন জানিনা ,  আপনার মেয়ে নেশার টাকা জোগাড়ের জন্য আজকাল পর্ণো ভিডিও করছে ।  তার কিছু স্টিল পর্ণো ছবি আমি এই চিঠির সাথে পাঠাতে পারতাম ।  কিন্তু আপনি একজন মা বলে আপনার সম্মান রক্ষার্থে সেটা করলাম না ।  অতি দ্রুত আপনি যদি আপনার মেয়েকে মাদকের থাবা থেকে সরিয়ে আনতে না পারেন ,  তাহলে আপনার মান সম্মান এমনিতেই যাবে ।  ” চিঠিটা পাওয়ার পর থেকে জাহানারা একটা ঘোরের মধ্যে আছেন ।  সারা রাত ঘুম হয় না ।  এক কাজ দু ’ বার করে করেন ,  আবার জরুরী কাজের কথা ভুলে যান ।  কপালের দু ’ পাশ দপ দপ করে ।  স্কুলে এক সপ্তাহ ধরে যান না ।  ফোন করে জানিয়ে দিয়েছেন ,  তিনি অসুস্থ ।  ঘরের দেয়ালে ঝোলানো স্বামীর হাস্যোজ্জল ছবির নিচে দাঁড়িয়ে তিনি নিঃশব্দে কাঁদেন । মেয়ের খিটখিটে মেজাজের কারণে তার সাথে কথা বলতে জাহানারার ভয় হয় ।  তিনি মেয়ের অনুপস্থিতিতে চিঠিটা তার বিছানার ওপর রেখে এসেছেন ।  কিন্তু দু ’ দিন চলে গেলেও শারমিন চিঠির প্রসঙ্গে কিছু বলে না ।  তার আচরণ ও চলাফেরা আগের মতোই ।  সকালে বা দুপুরে বেরিয়ে যায় বাসা থেকে ,  ফেরে অনেক রাতে ।  যে বা যারা তাকে বাসার সামনে গাড়ি থেকে নামিয়ে দিয়ে যায় ,  তাদের একদিনও দেখতে পান না জাহানারা ।  তারা কেউ গাড়ি থেকে নামে না । শারমিনের মোবাইল ফোন সারাদিন অফ থাকে ।  জাহানারা মেয়ের সাথে যোগাযোগ করতে পারেন না ।  সম্ভবতঃ তার একাধিক সিম আছে ,  যা দিয়ে সে অন্যদের সাথে যোগাযোগ করে ।  রাতে শোবার ঘরের দরজা বন্ধ করে সে মোবাইল ফোনে অনর্গল কথা বলে ।  কোন কোন দিন সারা রাত কথা বলে ।  কখন ঘুমায় আর কখন ওঠে ,  সাত সকালে স্কুলে চলে যাওয়ার কারণে জাহানারা টের পান না ।  বুয়া জমিলা বলে ,   ‘ আফা আইজ দশটায় উঠছে ।  ’  কোনদিন বলে ,   ‘ আপনে আওনের বিশ মিনিট আগে গ্যাছে গা ।  নাস্তা খায় নাই ।  ’  জাহানারার হাতঘড়িতে তখন সাড়ে বারোটা বাজে । এক সপ্তাহ স্কুলে না যাওয়ায় জাহানারা জমিলার কথার সত্যতা খুঁজে পান ।  কিন্তু মেয়েকে কিছু বলতে তাঁর ভয় লাগে ।  সাংঘাতিক চড়া মেজাজ তার ।  মাঝে মাঝে বাসা থেকে চলে যাওয়ার ভয় দেখায় সে ।  জাহানারা নিজে ওরকম নন ।  ওর বাবাও ওরকম ছিল না ।  রোড এ্যাকসিডেন্টে গুরুতর আহত হয়ে জ্ঞান হারানোর পর হাসপাতালে যখন তার জ্ঞান ফিরলো ,  তখন জাহানারাকে শিশুকন্যা কোলে নিয়ে পাশে দাঁড়িয়ে থাকতে দেখে অত কষ্টের মধ্যেও তার মুখে মৃদু হাসি ।  সেই হাসি চিরতরে মিলিয়ে গেল কয়েক ঘণ্টার মধ্যে ।  আজও জাহানারার চোখের সামনে ভেসে ওঠে সেই দৃশ্য । কিন্তু মেয়েটা এমন হলো কেন ,  কে জানে ?  তবে কি ওসব বিষ খেয়েই ওর এই অবস্থা ?  চিঠিতে আর যেসব কথা লেখা আছে ,  তা ’  যদি সত্যি হয় তো .  .  .  .  .  .  .  .  .  .  .  !  জাহানারার চিন্তাভাবনা ভোঁতা হয়ে যায় ।  কি করবেন এখন তিনি ?  কি করে বাঁচাবেন মেয়েকে ?  এসব লজ্জার কথা কারো সাথে শেয়ার করা যায় না ।  স্কুলের সহকর্মী শিক্ষিকারা ছাড়া শেয়ার করার মতো জাহানারার আছেই বা কে ?  কিন্তু তারা এসব জেনে ফেললে কি কেলেঙ্কারি হবে ,  কে জানে ?  এ ধরণের মুখরোচক কাহিনী বাতাসের আগে ছড়ায় । দু ’ সপ্তাহ পর আবার একটা চিঠি এলো ।   “ আপনি সম্ভবতঃ আমার প্রথম চিঠির কথাগুলো বিশ্বাস করেননি ।  তাই এবার আপনার মেয়ের কয়েকটা ছবি পাঠালাম ।  মনে হয় ,  এবার বিশ্বাস করবেন ।  ভয় নেই ,  ব্ল্যাকমেইল করার জন্য ছবিগুলো পাঠাইনি ।  কারণ আমি জানি ,  টাকা পয়সা দেওয়ার ক্ষমতা আপনার নাই ।  আমিও শারমিনের মতো মাদকাসক্ত ।  কিন্তু ওর মতো উন্মাদ নই ।  তাই যৎসামান্য বিবেকের তাড়নায় এই শেষ চিঠিটা পাঠালাম ।  আগে আমি শারমিনকে ভালবাসতাম ,  এখন ঘৃণা করি ।  ” জাহানারা তিন দিন ধরে উদভ্রান্তের মতো সিএনজি নিয়ে উত্তরার সবগুলো সেক্টর চষে বেড়াচ্ছেন ।  তাঁর নির্দিষ্ট কোন গন্তব্য নেই ।  সিএনজির ভেতর থেকে তিনি উত্তরার বিশাল বাড়িগুলোর দিকে তাকিয়ে থাকেন ।  কখনো কখনো সিএনজি থেকে নেমে কোন বাড়ির গেটের সামনে কিছুক্ষণ দাঁড়িয়ে থাকেন ।  তারপর আবার গাড়িতে উঠে বলেন ,   ‘ চলো ।  ’ সিএনজি চালক মহা বিরক্ত ।  বলে ,   ‘ খালাম্মা ,  কই যাইবেন ঠিক মতো কন না ক্যান ?  ’ জাহানারা নিজেই তো জানেন না ,  তিনি কোথায় যাবেন ?  আজ তিন দিন হলো শারমিন বাসায় ফেরেনি ।  সে যেখানে আছে ,  জাহানারা সেখানে যেতে চান ।  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  * রি - পোস্ট 

                    




গল্পঃ এক ডজন কষ্ট



                        ১জব্বার আলির মেয়েটা জন্ম থেকেই কুৎসিত ।  একে তো সে বাবার মতো ঘোর কালো ,  তার ওপর তার বাঁ চোখটা যাচ্ছে তাই ট্যারা ।  স্কুলে যাওয়ার আগে পর্যন্ত মহল্লার ছেলেমেয়েরা তাকে খেলতে নেয় না ।  মেয়েটা কাঁদতে কাঁদতে ছুটে এসে বাবার কোলে চড়ে বলে ,   ‘ ওদের বকে দাও ।  ’  জব্বার আলি মেয়েকে আদর করতে করতে নিজের চোখ মোছে । ২স্কুলে যাওয়ার পর থেকে একদিনও মেয়েটা না কেঁদে স্কুল থেকে ফেরে না ।  স্কুলের সবাই তাকে দেখে ঠাট্টা তামাশা করে ।  জব্বার আলি ব্যবসায়ী মানুষ ।  বাজারে তার থান কাপড়ের দোকান ।  সে সকালে মেয়েকে স্কুলে দিয়ে দোকানে চলে যায় ।  বেলা বারোটার সময় মেয়েকে স্কুল থেকে নিয়ে বাসায় খেতে আসে ।  তখন বাবা - মেয়ে দু ’ জনের চোখ থাকে ভেজা । ৩মেয়ে যখন প্রাইমারী পাশ করে ক্লাস সিক্সে উঠলো ,  তখন জব্বার আলি পুত্র সন্তানের পিতা হলো ।  ছেলেটি তার মায়ের মতো ফর্সা গোলগাল পুতুল পুতুল চেহারার ।  এমন সুন্দর ছোটভাই পেয়ে মেয়েটির খুশির সীমা নাই ।  জন্মের পর এই প্রথম মেয়েটির মুখে হাসি ফোটে ।  কিন্তু সেই হাসিও কুচ্ছিত ।  মা বলে ,   ‘ থাক ,  থাক ,  অমন মা - কালীর মতো চেহারা নিয়ে আর ভাইকে আদর করতে হবে না ।  ছেলে ভয় পাবে ।  ’  জব্বার আলি চুপচাপ দাঁড়িয়ে থেকে জামার আস্তিনে চোখ মোছে । ৪মেয়ে বড় হয়ে কলেজে গেল ।  এস এস সির রেজাল্ট ভালো হলে কী হবে ,  কলেজে সহপাঠীদের ব্যবহার ভালো হলো না ।  তারা তাকে এড়িয়ে চলে ।  কথা বলতে চায় না ।  নিজেরা এক সাথে বা জোড়ায় জোড়ায় ঘুরে বেড়ালেও মেয়েটিকে সঙ্গে নিতে চায় না ।  মেয়েটি একা একা কলেজের কড়ই গাছের নিচে বসে থাকে ।  সে এসে বসলে অন্যেরা উঠে চলে যায় । ৫মেয়ে আরো বড় হলো ।  কুৎসিত মেয়েও যৌবনে সুন্দর হয় ।  কিন্তু মেয়েটির বেলায় তা ’  হলো না ।  সে একটু মোটা হয়ে বরং আগের চেয়ে আরো কদাকার হয়ে গেল ।  বাবা জব্বার আলি মেয়ের জন্য পাত্র খুঁজে হয়রান ।  পেশাদার ঘটকরাও মেয়ের ছবি রাখতে চায় না ।  বলে ,   ‘ ছেলের খোঁজ পেলে জানাবো ।  ’  এমন মেয়েকে বিয়ে করবে কে ?  অনেক টাকা পয়সার লোভ দেখিয়েও ছেলে পাওয়া যায় না ।  আজকালকার পাত্ররা মনি কাঞ্চন একসাথে চায় ।  জব্বার আলি বৃদ্ধ বয়সে পাঞ্জাবির আস্তিনে চোখ মোছে । ৬এম এ পাশ দিয়ে চাকরির চেষ্টা করে ব্যর্থ হবার পর ঘরে বসে রইল মেয়েটি ।  ছোটভাইটি বি এ পড়তে পড়তে লেখাপড়া ছেড়ে দিয়ে বাবার ব্যবসার হাল ধরলো ।  আর না ধরেই বা উপায় কী ?  বাবা জব্বার আলি অসুস্থ ।  ঠিক মতো ব্যবসার দেখাশুনা করতে পারে না ।  সে ছেলের হাতে ব্যবসা ছেড়ে দিয়ে নিজের গতিবিধি বাড়ি আর মসজিদের মধ্যে সীমিত করে ফেললো ।  বাড়িতে সে যতক্ষণ থাকে ,  নিজের ঘর থেকে বের হয় না । ৭মেয়েটির মা মারা গেল ।  কিছুদিন পর বাবাও ।  বাড়িতে একা একা দম বন্ধ হয়ে আসে মেয়েটির ।  ভয়ে কাঁদতেও পারে না সে ।  ছোটভাই বলে ,  কাঁদলে তাকে নাকি দেখতে আরও ভয়ঙ্কর লাগে ।  ভাইয়ের সামনে কখনো কাঁদে না সে ।  ভাই না থাকলে কখনো কখনো ওর চোখ ভিজে ওঠে ।  তখন বারান্দার গ্রিল ধরে শুন্য দৃষ্টিতে সে তাকিয়ে থাকে নীল আকাশের দিকে ।  রাস্তায় লোকজন দেখলে বারান্দায় গিয়ে দাঁড়াতে মেয়েটির সংকোচ হয় ।  তখন সে ঘরে এসে বিছানার ওপর চুপচাপ বসে থাকে । ৮ছোটভাই বিয়ে করে বউ নিয়ে এলো ।  কী সুন্দর বউ !  দুধে আলতা গায়ের রঙ ,  মাথা ভর্তি মেঘলা চুল ,  চপলা হরিণীর মতো দুই চোখ ।  ছোটভাইয়ের এত সুন্দর বউ দেখে অনেকদিন পর মেয়েটির মুখে হাসি ফোটে ।  কিন্তু বউ তার সাথে কথা বলতে চায় না ।  কিছু বললে হুঁ হাঁ করে এড়িয়ে যায় ।  বড় লোকের মেয়ে তো !  তার ওপর সুন্দরী ।  একটু অহংকার তো থাকবেই ! ৯বউ সন্তান সম্ভবা হলো ।  ছোট ভাই বললো ,   ‘ বুবু ,  তুমি না হয় কিছুদিন যশোরে মামার বাড়ি গিয়ে থাকো ।  ছেলে হলে তারপরে এসো ।  ’ ১০ভাইয়ের বাচ্চা দেখার সৌভাগ্য আর মেয়েটির হলো না ।  চার মাসের মাথায় সিঁড়ি থেকে পড়ে বউয়ের এ্যাবরশন হয়ে গেল ।  ছোট ভাই যশোরে খবর দিয়ে জানালো ,   ‘ বুবু ,  তোমার আর আসার দরকার নাই ।  তুমি ওখানেই থাকো ।  টাকা পয়সার দরকার হলে পাঠিয়ে দেব বা আমি নিজে গিয়ে দেখা করে দিয়ে আসবো ।  ’ ১১মেয়েটির টাকা পয়সার দরকার হয় না ।  ভাইটিও আর আসে না ।  বিধবা মামী ও মামাতো ভাইবোনদের একান্নবর্তী সংসারে তার টাকা পয়সার দরকারই বা কী ?  এই সংসারে আগে একজন কাজের বুয়া ছিল ।  মেয়েটি যাওয়ার পর তাকে ছাড়িয়ে দেওয়া হয়েছে ।  এখন এই সংসারে সারাদিন রান্নাবান্না করা ,  বাসন কোসন ধোয়া ,  ঝাড় ঝাঁটা দেওয়া এসব কাজ করে তার ফুরসৎ হয় না ।  কীভাবে দিন কেটে যায় ,  টের পায় না সে ।  রাতে শোবার আগে মেয়েটি কী মনে করে খাটের নিচে রাখা ট্রাংক খুলে মাঝে মাঝে তার অনার্স ও মাস্টার্স পাশের সার্টিফিকেট গুলো বের করে দেখার চেষ্টা করে । ১২কিন্তু সার্টিফিকেটের একটা লেখাও সে পড়তে পারে না ।  এ বাড়ির সদস্যদের হাতে সারাদিনে দলে মুচড়ে যাওয়া খবরের কাগজটা টান টান করে সে পড়ার চেষ্টা করে ।  কিন্তু খবরের কাগজের লেখা আরও ঝাপসা ।  বেশ কিছুদিন হলো চোখে ভালো দেখতে পায় না মেয়েটি ।  বয়স পঞ্চাশের কাছাকাছি হয়ে গেছে ।  এ সময় চোখে ভালো দেখার কথাও না ।  একটা চশমার বড় দরকার ছিল ।  কিন্তু .  .  .  .  .  .  .  .  .  ।  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  * রি - পোস্ট
                            
                    




রম্যরচনাঃ বাঙালের বাঙালী দর্শন



                        বার্সেলোনার ইনিয়েস্তার পায়ে বল ।  সামনে রিয়াল মাদ্রিদের ডি মারিয়া ।  ইনিয়েস্তা এমন ভাব করলো যে ,  সে ডি মারিয়ার ডান দিক দিয়ে বল কাটিয়ে এগোবে ।  স্বাভাবিকভাবে ডি মারিয়া নিজের ডান দিক দিয়ে দ্রুত এগিয়ে বল কেড়ে নেয়ার চেষ্টা করলো ।  শেষ মুহূর্তে তাকে ডজ দিয়ে ইনিয়েস্তা তার বাম দিক দিয়ে বল নিয়ে বেরতে গিয়ে দেখলো ,  ডি মারিয়া তীরবেগে সেকেন্ডের ভগ্নাংশের মধ্যে বাম দিকে চলে এসেছে ।  ইনিয়েস্তা তো ইনিয়েস্তাই ।  সেও আলোকবর্ষ গতিতে আবার ডজ দিয়ে ডি মারিয়ার ডান দিক দিয়ে বল নিয়ে বেরিয়ে গেল । প্রিয় পাঠক ,  আপনাদের মনে হতে পারে যে ,  আমি বার্সেলোনা ও রিয়াল মাদ্রিদের মধ্যেকার ফুটবল খেলার ধারা বিবরনী দিচ্ছি ।  আসলে তা ’  নয় ।  আমরা ফুটবল দর্শকরাও যে মাঝে মধ্যে এভাবে ডজ দিয়ে একে অন্যকে কাটানোর চেষ্টা করি ,  সেটা বোঝানোর জন্য এই ধান ভানতে শিবের গীত ।  যেমন ধরুন ,  আপনি জনবহুল ফুটপাথ ধরে হাঁটছেন ।  আপনার বিপরীত দিক থেকে লোকজন আসছে ।  ডান দিকে সামান্য ফাঁকা থাকায় আপনি ঐ দিক দিয়ে বেরিয়ে যাবার চেষ্টা করলেন ।  ডানের লোকটি একই দিক দিয়ে অতিক্রম করবে বলে আগে থেকেই ভেবে রেখেছিল ।  ফলে এক্সিট পয়েন্ট একই হওয়ায় দুজনেই মুখোমুখি ।  আপনি বাম দিক দিয়ে বেরনোর চেষ্টা করলেন ।  আপনাকে এড়ানোর জন্য লোকটিও তাই করলো ।  আবার আপনারা মুখোমুখি ।  ধুর !  লোকটা বেকুব নাকি ?  আপনি বিরক্ত হয়ে দাঁড়িয়ে পড়লেন ।  লোকটি সেই সুযোগে আপনাকে পাশ কাটিয়ে বেরিয়ে গেল ।  অথবা লোকটি বিরক্ত হয়ে দাঁড়িয়ে পড়লো ।  আপনি পাশ কাটিয়ে বেরিয়ে গেলেন ।  এমন করতে গিয়ে কখনো কখনো মৃদু ধাক্কাধাক্কি ,  কনুইয়ের গুঁতো খাওয়া এসব হয়ে যায় । ২০০৭ সালে চিকিৎসার জন্য আমি ভারত গেছি ।  সাথে আমার মিসেস আছেন ।  আমাদের দেখভালের জন্য অরুন নামের এক যুবককে সাথে নেওয়া হয়েছে ।  সে আমাদের প্রতিবেশি বরুন সরকারের ছেলে ।  অরুন হলো হাফ ইন্ডিয়ান ,  হাফ বাংলাদেশী ।  বৈধ অবৈধভাবে বছরের ছয় মাস সে ভারতেই থাকে ।  এর চিকিৎসা ,  ওর বেড়ানো ,  তার ব্যবসা -  অন্ধের যষ্টি অরুন ।  ছেলেটি পরোপকারী টাইপের ।  বাবার খেয়ে বুনো মোষ তাড়িয়ে বেড়ায় । কলকাতা নিউমার্কেটের কাছাকাছি একটা হোটেলে উঠেছি আমরা ।  এখানে ছড়িয়ে ছিটিয়ে অনেক গুলো হোটেল ।  বাংলাদেশ থেকে যারা কলকাতায় যায় ,  তাদের অধিকাংশই এই হোটেলগুলোতে থাকে ।  আমরা অবশ্য চেন্নাই যাবো ।  সেখানে এ্যাপোলো হাসপাতালে আমার চিকিৎসা হবে ।  কলকাতা থেকে চেন্নাইগামী  ‘ করমন্ডল ’  ট্রেনের টিকিট কনফার্ম না হওয়া পর্যন্ত দু ’ একদিন আমাদের কলকাতায় থাকা । হোটেলে ওঠার পর অরুনকে টিকিট কনফার্মেশনের জন্য পাঠিয়ে দিয়ে আমরা বুড়োবুড়ি বিকেল বেলা কিছু টুক টাক কেনাকাটার জন্য নিউমার্কেটের সামনের রাস্তার ফুটপাথ ধরে হাঁটছি ।  এর আগেও কয়েকবার কলকাতা যাওয়ার কারণে ওখানকার কিছু কিছু ব্যাপারে আমার অভিজ্ঞতা ছিল ।  ফুটপাথে যে জিনিষ দামাদামি করে পনের টাকায় কেনা যায় ,  সেটা পাশের ডিপার্টমেন্ট স্টোরে পঁয়ত্রিশ টাকা ।  এক দাম ।  দরাদরির সুযোগ নেই ।  অথচ একই জিনিষ ।  তবে দেখতে একই রকম নকল জিনিষও বিক্রি হয় ।  দেখে শুনে কিনতে হয় । ফুটপাথে নানা বয়সের নারী পুরুষ ঊর্ধ্বশ্বাসে ছুটছে ।  কারো সাথে কারো কথা বলার সময় নেই ।  ধীরে হাঁটলে বা থেমে গেলে ধাক্কাধাক্কি অনিবার্য ।  আমার মিসেস ধীরে হাঁটায় অভ্যস্ত ।  ফলে তিনি অবিরাম কনুইয়ের গুঁতো ,  পা মাড়ানো ও ধাক্কা খাওয়ার শিকার হচ্ছেন ।  তাঁর হাত ধরে হাঁটতে হচ্ছে বলে আমারও একই অবস্থা ।  ঘন ঘন  ‘ সরি ’  ,   ‘ এক্সকিউজ মি ’  শুনতে শুনতে আমার মিসেস বিরক্ত ।  তিনি জলদি হোটেলে ফেরার জন্য আমাকে তাগিদ দিচ্ছেন ।  আমি চেহারায় তাঁর মতো বিরক্তি ভাব ফুটিয়ে তুলে মনে মনে হাসছি ।  ভারত দেখার শখ ছিল ,  নাও এখন দেখো !  স্টার প্লাসের ভারত আর এই ভারত এক নয় । হাই হিল ,  জিনস্ ও টপস্ পরা একটি কম বয়সী মেয়ের সাথে আমি ধাক্কা খাওয়ার পর আমার মিসেস বিরক্ত হয়ে বললেন ,   ‘ আচ্ছা ,  এখানকার মেয়েরা এত নির্লজ্জ কেন বলো তো ?  ’ আমি বললাম ,   ‘ কী রকম ?  ’  ‘ এরা ওড়না পরেনা কেন ?  কী বিশ্রী দেখাচ্ছে ,  ছিঃ !  ’ আমি বললাম ,   ‘ আমাদের ঢাকার মেয়েরাও তো আজকাল ঝামেলা মনে করে ওটা ফেলে দিচ্ছে ।  ’  ‘ তোমার যত্ত সব আজগুবি কথা !  মনে হচ্ছে আমি আর ঢাকা যাইনি !  আমাদের মেয়েরা এত বেহায়া নয় ।  ’ আচ্ছা হলো ।  দেশি মেয়েদের প্রতি আমার মিসেসের মমতা বেশি ।  তাদের পক্ষ তিনি নিতেই পারেন ।  কিন্তু কলকাতার ফুটপাথে নানারকম পসরা সাজিয়ে পুরুষদের পাশাপাশি অনেক তরুণী মেয়েও বেচাকেনা করছে দেখে এক সময় তাদের প্রতিও তাঁর মমতা উথলে উঠলো ।  বললেন ,   ‘ আহা ,  সংসারে অভাব না থাকলে কী এই বাচ্চা বাচ্চা মেয়েরা লজ্জার মাথা খেয়ে ফুটপাথে বসে ব্যবসা করে ?  এদের কাছ থেকে কিছু কেনো না গো !  ’ আমার একজোড়া মোজার দরকার ছিল ।  মিসেসের অনুরোধ শুনে একটি মেয়ের কাছ থেকে মোজা কিনলাম ।  কিন্তু দাম দেবার আগেই মেয়েটি একটি উলেন মাফলার বের করে অতি দ্রুত আমার গলায় জড়িয়ে দিয়ে বললো ,   ‘ পিওর পশমিনা উল ,  স্যার ।  এই শীতে আপনি কমফর্ট ফিল করবেন ।  কোয়ালিটি প্রোডাক্ট ,  স্যার ।  ’ মেয়েটির কাণ্ড দেখে আমার মিসেস বিব্রত ।  তিনি আমার গলা থেকে মাফলার খুলে নিয়ে মেয়েটিকে ফেরত দিয়ে বললেন ,   ‘ না ,  না ,  লাগবে না ।  ’  ‘ হোয়াই নট ম্যাম ?  ’  মেয়েটি আবার যত্ন করে মাফলারটি আমার গলায় জড়িয়ে দিয়ে অত্যান্ত মিষ্টি গলায় বললো ,   ‘ স্যারকে কত বিউটিফুল লাগছে !  জাস্ট লাইক দ্যা হিরো মিঠুন চক্রবর্তী  ( পাঠকরা হাসবেন না প্লিজ !  )  ।  একখানা নিয়ে যান ,  ম্যাম ।  এ জিনিষ এই দামে কোথাও পাবেন না ।  ’  ‘ তুমি বাঙ্গালী ?  ’ মেয়েটি মিষ্টি হেসে বললো ,   ‘ অফ কোর্স ,  ম্যাম !  ’  ‘ তাহলে ইংরেজিতে কথা বলছ কেন ?  ’ মেয়েটি সপ্রতিভ কণ্ঠে বললো ,   ‘ দ্যাটস্ আওয়ার কাস্টমস্ , ম্যাম ।  দেশি বিদেশি অনেক বায়ার আসে তো !  ইংরেজিতে কথা বলতেই হয় ।  তবে আপনাদের সাথে বাংলায় বলা যায় ।  আপনারা তো বাংলাদেশ থেকে এসেছেন ।  ’ আমার মিসেস হতভম্ব ।  আমি তাঁর কানের কাছে মুখ নিয়ে ফিস ফিস করে বললাম ,   ‘ ওরা ঠিকই বুঝতে পারে ।  আমাদের কথা শুনেই বুঝে ফেলে ।  ’ যাই হোক ,  মাফলারও কেনা হলো ।  আমার অভিজ্ঞতা বলে ,  মাফলার না কিনলে ঝামেলা হতো ।  ক্রেতার গলায় মাফলার পরিয়ে দেওয়া মানেই এদের কাছে সেটা ব্যবহার হয়ে যাওয়া ।  ব্যবহার হওয়া জিনিষ এরা কখনো ফেরত নেবে না ।  ফেরত নেবার কথা বললে এই মিষ্টি মেয়েটিই অগ্নিমূর্তি ধারণ করবে ।  আমার মিসেসকে আর এসব গায়েবী এলেম জানাবার দরকার নেই ।  তিনি মেয়েটির হাসি মুখের কথাবার্তায় গলে গিয়ে তার হাঁড়ির খবর নেওয়া শুরু করেছেন ।  ফিরে আসার সময় তিনি বললেন ,   ‘ জানো ,  মেয়েটি বি এ পাশ ।  চাকরি বাকরি না পেয়ে কী করছে দেখো ।  আহা রে !  ’ দুটো টুথ ব্রাশ ,  টুথ পেস্ট আর সেফটি পিন কেনা হলো ।  নিউমার্কেটের কাছাকাছি একটা সিনেমা হল আছে ।  সেই হলে নতুন ছবি  ‘ ওম শান্তি ওম ’  দেখানো হচ্ছে ।  হলে প্রচণ্ড ভিড় ।  টিকিট কাউন্টারে  ‘ হাউস ফুল ’  বোর্ড লাগানো ।  অথচ হলের সামনের ফুটপাথে কিছু নারী পুরুষ হাতে টিকিট নিয়ে ওম শান্তি ,  ওম শান্তি বলে চিৎকার করছে ।  লোকজন তাদের কাছে বেশি দামে টিকিট কিনে হলে ঢুকে পড়ছে ।  দাড়ি টুপিওয়ালা এক মওলানা সাহেব টিকিট কিনে তার বোরখা পরা বউকে নিয়ে হলে ঢুকে গেলেন ।  আমারও একটু একটু ইচ্ছা হতে লাগলো ।  আমার ইচ্ছা পূরণের জন্য স্কিন টাইট জিনস্ পরা বিশ বাইশ বছরের এক তরুণী কখন যে আমার গা ঘেঁষে দাঁড়িয়ে টিকিট কেনার জন্য ঘ্যান ঘ্যান করা শুরু করেছে ,  টের পাইনি ।  এই মেয়েটিও বাঙ্গালী ।  কিন্তু হিন্দিতে কথা বলছে ।  ‘ লিজিয়ে স্যার ,  লিজিয়ে ।  শো শুরু হোনে কা যেয়াদা ওয়াক্ত নেহি হ্যায় ।  ’ আমি বললাম ,   ‘ শো ক ’ টা থেকে ?  ’  ‘ সাড়ে পাঁচটা স্যার ।  ’  মেয়েটি নিজের রিষ্ট ওয়াচ দেখে বললো ,   ‘ আর পাঁচ মিনিট আছে স্যার ।  দোব দু ’ খানা ?  ’  ভিড়ের মধ্যে মেয়েটি আমার গায়ের ওপর প্রায় হেলে পড়ে টিকিট গছাবার চেষ্টা করছে দেখে আমার মিসেস রেগে আগুন ।  তিনি আমার হাত ধরে হিড় হিড় করে টেনে ভিড়ের বাইরে নিয়ে এসে বললেন ,   ‘ সিনেমা দেখতে হবে না ।  এক্ষুনি হোটেলে চলো ।  বুড়ো বয়সে ভীমরতি !  ’  ‘ শাহরুখ খান ছিল ।  ’  ‘ রাখো তোমার শাহরুখ খান !  ’  ‘ নতুন নায়িকা দীপিকা .  .  .  .  .  ’ মিসেসের চেহারা দেখে ঘাবড়ে গেলাম ।  অগত্যা কী আর করা !  ফুটপাথে মানুষ জনের ধাক্কাধাক্কি আর গুঁতোগুঁতির মধ্যে কষ্ট করে হেঁটে আমরা হোটেলে ফিরে এলাম ।  আমার মিসেস হাঁফ ছেড়ে বাঁচলেন ।  ঢক ঢক করে এক গ্লাস পানি খেয়ে মুখ মুছে তিনি বললেন ,   ‘ বাব্বাহ্ !  এ শহরে এত লোক !  আমাদের ঢাকা আর কলকাতার মধ্যে তফাৎ কী ?  ’ আমি মুচকি হেসে বললাম ,   ‘ তফাৎ তো একটা আছেই ।  ’ মিসেস ভুরু কুঁচকে বললেন ,   ‘ কী তফাৎ ?  মেয়েদের পোশাক আশাক ?  ’ আমি বললাম ,   ‘ আরে না ।  অমন পোশাক তো আমাদের মেয়েরাও আজকাল পরছে ।  তফাৎ হলো ,  এখানে ফুটপাথে হাঁটলে বুড়ো বুড়িরাও কম বয়সী সুন্দর সুন্দর ছেলেমেয়েদের কনুইয়ের গুঁতো খাওয়ার সুযোগ পায় ।  জানো ,  আজ বহুদিন পর আমার বিয়ের আগের দিনগুলোর কথা মনে পড়ে যাচ্ছিল ।  তোমার মনে পড়েনি ?  ’ মিসেস কী বলেছিলেন ,  তা ’  আর বলা যাবে না ।  অতএব ,  আজকের মতো এ পর্যন্তই থাক ।  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *   *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  * রি - পোস্ট । 
                            
                    




রম্যরচনাঃ বাচ্চা ভয়ংকর



                        কোন এক অজ্ঞাত কারণে বাচ্চা কাচ্চাদের সাথে আমার বনিবনা বেশ ভালো ।  চকোলেট ও আইসক্রিমের প্রতি এই বুড়ো বয়সেও আমার তীব্র আকর্ষণ এর একটা কারণ হতে পারে ।  আমার নিজের দুটো বাচ্চা এখন আর বাচ্চা নেই ।  একজন বিশ্ববিদ্যালয়ে পড়ে ,  আর একজন বিশ্ববিদ্যালয়ের পাট চুকিয়ে দিয়ে চাকরি করছে ।  তাই আত্মীয়স্বজন ও প্রতিবেশিদের বাচ্চা কাচ্চাই আমার ভরসা । তো এদের মধ্যে ঢাকা নিবাসী আমার এক শ্যালিকার দুটো বাচ্চার কথা বলি ।  তারা পাঁচ ও সাত বছরের দুই বোন একদিন তাদের মগবাজারের সরকারি ফ্ল্যাটের দোতলায় সিঁড়ির ল্যান্ডিং - এ বসে খেলা করছিল ।  আমি ঢাকায় গেলে কখনো কখনো এদের বাসায় থাকি ।  আমার ভায়রাভাই একজন সরকারি কর্মকর্তা ।  সেদিন ছিল শুক্রবার ।  ছুটির দিন ।  বেলা সাড়ে দশটার দিকে মগবাজার পৌঁছে ফ্ল্যাটের বাইরে ল্যান্ডিং - এ বসে বাচ্চাদের খেলতে দেখে আমি আনন্দের সাথে বললাম ,   ‘ হ্যালো আম্মারা ,  আপনারা কেমন আছেন ?  ’ ওরা খেলতে খেলতে মাথা না তুলেই বললো ,   ‘ ভালো ।  ’ আমি ওদের পাশে ধপ করে বসে পড়লাম ।  তারপর সাইড ব্যাগ খুলে চারটা চকোলেট ,  দুটো চিপস্ আর দুটো ম্যাঙ্গো ফ্রুটি বের করে ওদের হাতে ধরিয়ে দিতেই ওদের সাথে আমার পুরনো বন্ধুত্ব চাঙ্গা হয়ে উঠলো ।  ওরা দু ’ বোন আমার চকোলেট প্রীতির কথা জানে ।  তাই একটা চকোলেট আমাকে ফিরিয়ে দিয়ে বললো ,   ‘ এটা তুমি খাও ।  ’ দেখলাম ,  ওদের ফ্ল্যাটের দরজা ভেতর থেকে বন্ধ ।  আমি চকোলেট খেতে খেতে বললাম ,   ‘ আপনারা বাইরে বসে খেলছেন কেন ?  এ সময় না আপনাদের কার্টুন দেখার কথা !  ’ বড় বোনটি কাঁদো কাঁদো স্বরে বললো ,   ‘ আব্বু ছুটির দিনেও বাসায় বসে অফিসের কাজ করে ।  আমাদেরকে কার্টুন দেখতে দেয় না ।  ’ আমি কলিং বেল টেপার জন্য উঠে দাঁড়ালে ছোট বোনটি মুখভর্তি চকোলেট নিয়ে থড়বড় করে বললো ,   ‘ টলিং  ( কলিং )  বেল টিপো না খালু ।  আব্বু আম্মু দু ’ জনেই লেগে  ( রেগে )  যাবে ।  ’  ‘ কেন ,  রেগে যাবে কেন ?  ’ বড় বোনটি বললো ,   ‘ অফিসের কাজ করছে যে !  আমাদেরকে বলেছে কেউ যেন কলিং বেল না টিপে ।  ’  ‘ ও ,  আচ্ছা ।  ’ আধা ঘণ্টা পর অফিসের কাজ শেষ হলো ।  আমার শ্যালিকা ফ্ল্যাটের দরজা খুলে  ‘ আম্মুরা এসো ’  বলে আমার দিকে চোখ পড়তেই ভুত দেখার মতো চমকে গেল ।  থতমত খেয়ে কোনমতে বললো ,   ‘ দু দু দুলাভাই ,  আপনি ?  ’ চাকরি জীবনে আমার এক কলিগের ছয় বছর বয়সী ছেলের কথা বলি ।  কলিগ ভদ্রলোক ভীষণ রাশভারি স্বভাবের মানুষ ।  বাসায় বা অফিসে সব সময় গম্ভীর মুখে থাকেন ।  কথাবার্তা প্রায় বলেন না বললেই চলে ।  ফলে বাচ্চার সাথে তার কোন বন্ধুত্ব নেই ।  কিন্তু একদিনের দেখাতেই বাচ্চাটির সাথে আমার বন্ধুত্ব হয়ে গেল ।  কীভাবে জানেন ? আমার বাসায় একটা ছোট খাটো ম্যারেজ ডে ’ র অনুষ্ঠান ছিল ।  অনুষ্ঠানে অফিস কলিগদের কয়েকজনকে কাপল্ ওয়াইজ দাওয়াত দিয়েছিলাম ।  রাশভারি ভদ্রলোক বাচ্চাটিকে সাথে নিয়ে এসেছিলেন ।  কেক কাটাকুটি শেষ হলে ডাইনিং - এ বসে খাওয়া দাওয়ার সময় বাচ্চাটি  ‘ এটা খাবো না ’  ,   ‘ ওটা খাবো না ’  বলে তার মাকে খুব বিরক্ত করছিল ।  আমি ফ্রিজ খুলে একটা আইসক্রিম আর একটা চকোলেট এনে ওর হাতে দিলে সে মহাখুশি ।  জিব দিয়ে আইসক্রিম চাটতে চাটতে সে টুপ করে আমার কোলে বসে পড়লো ।  আমি ওকে আদর করতে করতে বললাম ,   ‘ তোমাকে কে বেশি আদর করে ?  আব্বু না আম্মু ?  ’ বাচ্চার সোজা সাপটা জবাব ,   ‘ কেউ না ।  ’ বাচ্চার বাবা মা বিব্রত ।  আমরাও বাচ্চার চটপটে জবাব শুনে একটু থমকে গেছি ।  পরিবেশ হালকা করার জন্য অন্য একজন কলিগের স্ত্রী হাসতে হাসতে বললেন ,   ‘ ও ,  বুঝেছি ।  তোমার আব্বু আম্মু তোমার ছোট বোনটিকে বেশি আদর করে ,  তাই না ?  ’  ‘ না ।  ’  বাচ্চাটি চিৎকার করে বললো ,   ‘ আব্বু শুধু আম্মুকে আদর করে ।  ’ আমার ছয়জন ভাড়াটিয়ার মধ্যে একজনের থ্রি মেম্বার ফ্যামিলী ।  স্বামী ,  স্ত্রী ও পাঁচ বছরের একটি ভয়ানক বাচ্চা ।  বাচ্চাটি প্রায়ই তার মায়ের কষ্ট করে বেঁটে রাখা রান্নার মশলাগুলো তিন তলার জানালা দিয়ে বাইরে ফেলে দেয় ।  আর শুধু মশলা নয় ,  জানালা বা বারান্দার গ্রিল দিয়ে ছুঁড়ে ফেলা যাবে এমন প্রায় সব জিনিষই সে ছুঁড়ে ফেলে ।  রাস্তা দিয়ে হেঁটে যাওয়া লোকজনের গায়ে পড়ে মাঝে মাঝে এ নিয়ে ভীষণ হাউ কাউ হয় । একদিন বাচ্চাটি তার বাবার মোবাইল ফোন গ্রিলের ফাঁক দিয়ে ছুঁড়ে নিচে ফেলে দিল ।  পাকা রাস্তার ওপর পড়ে মোবাইলের দফা রফা ।  আমার পরিবার গ্রাউন্ড ফ্লোরে থাকে ।  ওর বাবার হাতে  ‘ দুম ’  ,   ‘ দুম ’  করে মার খেয়ে বাচ্চার আকাশ পাতাল চিৎকার আমরা গ্রাউন্ড ফ্লোর থেকেই শুনতে পেলাম ।  আমার ও আমার মিসেসের খুব কষ্ট হলো ।  বাচ্চাটিকে ওর বাবার হাত থেকে রক্ষা করার জন্য আমি অস্ট্রেলিয়া থেকে আমার এক আত্মীয়ের পাঠানো প্রায় আধা হাত লম্বা একটা চকোলেট নিয়ে ধুপ ধাপ করে তিন তলায় উঠে ওর বাবার উদ্দেশ্যে রাগতঃ স্বরে বললাম ,   ‘ ছোট বাচ্চা ।  একটা ভুল না হয় করেই ফেলেছে ।  তাই বলে এভাবে মারতে হবে ?  ’ বাচ্চাটিকে ওর বাবার কবল থেকে মুক্ত করে আমি কোলে তুলে নিলাম ।  আদর করে চকোলেটটা ওর হাতে দিয়ে বললাম ,   ‘ তুমি তো ভালো ছেলে ।  এই কাজ আর কখনো করো না ,  কেমন ?  ’ ভালো ছেলে চকোলেটটা হাতে নিয়ে লাফিয়ে কোল থেকে নেমে দৌড়ে গিয়ে বারান্দার গ্রিল দিয়ে সেটা বাইরে ফেলে দিল ।  আমি নিচে গিয়ে দেখি ,  রাস্তার পাশে স্ল্যাববিহীন নর্দমার নোংরা পানিতে পড়ে চকোলেটটা একবার ডুবছে ,  আর একবার ভাসছে । কিছুদিন থেকে আমার বড় ছেলেকে বিয়ে দেওয়ার জন্য প্রস্তুতি চলছে ।  প্রস্তুতির অংশ হিসাবে তার ঘরের পুরনো ফার্নিচার বদলে নতুন ফার্নিচার কেনা হচ্ছে ।  চার পাল্লার  ( দরজার )  একটা চমৎকার আলমারি কেনা হয়েছে ।  বাড়ির সবার পছন্দ ।  মোবাইলের যুগে এই যৎসামান্য খবরও কী আর চাপা থাকে ?  আত্মীয়স্বজন যে যখন আসছে ,  সেই দেখে বলছে ,  ফ্যান্টাসটিক !  কিন্তু আমার সম্বন্ধীর  ( স্ত্রীর বড় ভাইয়ের )  আট বছরের ছোট মেয়েটি আলমারি দেখে কী বললো ,  জানেন ? চার পাল্লা আলমারির দুটো অংশ থাকে ।  এক অংশে সেলফ ,  অন্য অংশে হ্যাঙ্গার ও ড্রয়ার ।  মেয়েটি তার আঙ্গুল দিয়ে দুই অংশ দেখিয়ে বললো ,   ‘ একটা ভাইয়ার জন্য ,  আর একটা ভাবীর জন্য ।  বেবীর জন্য কই ?  বেবীর কাপড় চোপড় রাখতে হবে না ?  ’  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  রি - পোস্ট 

                    




গল্পঃ নিষ্কলুষ পাপী



                        কবিগুরু রবীন্দ্রনাথ ঠাকুরের প্রতিবেশী জনৈক ব্যবসায়ী তার নতুন ব্যবসা প্রতিষ্ঠানের জন্য একটা সুন্দর বাংলা নাম চান ।  বাংলা কবিতা লিখে নোবেল প্রাইজ পাওয়া কবিগুরুর চেয়ে এ কাজে উপযুক্ত ব্যক্তি আর কে আছে ?  ব্যবসায়ী কবিগুরুর শরণাপন্ন হলেন ।  কবিগুরু জিজ্ঞেস করলেন ,   ‘ তোমার কি ব্যবসা , হে ?  ’  ‘ আজ্ঞে ,  জুতোর দোকান ।  ’ কবিগুরু একমুহূর্ত ভেবে নিয়ে বললেন ,   ‘ দোকানের নাম দাও শ্রীচরণেষু ।  ’ তাই হলো ।  জুতার দোকানের নাম হলো  ‘ শ্রীচরণেষু ’  । ব্যবসার সাথে দোকানের নামের এমন চমৎকার সাদৃশ্যের কথা আমার বইয়ে পড়া ।  তবে চোখে দেখাও একটি আছে ।  এবং সেটি আমাদের এই শহরেই ।  দোকানের নাম  ‘ শেষ বিদায় ’  ।  সাইনবোর্ডে বাংলা নামের নিচে আরবী ও বাংলাতে লেখা  ‘ কুল্লু নাফসিন জায়েকাতুল মওত ।  দুনিয়ার সকল জীবকে মৃত্যুর স্বাদ গ্রহন করিতে হইবে ।  ’  মুসলমানদের মৃত্যু পরবর্তী দাফন কাফনের যাবতীয় সরঞ্জাম এই দোকানে কিনতে পাওয়া যায় ।  কাফনের কাপড় ,  ফিতা ,  আগরবাতি ,  মোমবাতি ,  দিয়াশলাই ,  গোলাপজল ,  বাঁশের তৈরি মাচা ,  টুকরা করে কাটা বাঁশ ,  চাটাই ,  পলিথিন ,  কোদাল ,  বেলচা ,  সাবান ,  টিস্যু পেপার সবই পাওয়া যায় । এই দোকানের মালিক আব্দুর রহমান ।  মাঝবয়সী পরহেজগার মানুষ ।  পরনে পাজামা - পাঞ্জাবি ,  মুখে দাড়ি ,  মাথায় গোল টুপি ।  আর একজন পরহেজগার লোককে কর্মচারী নিয়ে তিনি দোকান চালান ।  নানারকম ব্যবসা করে লোকসান দিয়ে শেষে আব্দুর রহমান বুদ্ধি করে এই ব্যবসা খুলেছেন ।  শহরে এমন দোকান আর দ্বিতীয়টি নেই ।  দোকানের বেঁচাকেনার নিয়ম কানুন আর পাঁচটা দোকানের মতো নয় ।  প্রতিটি দ্রব্যের নির্ধারিত দাম ।  দ্রব্যটির গায়ে সাঁটানো কাগজে দাম লেখা থাকে ।  যেমন -  কাফনের কাপড়ঃ ঢাকা হইতে ক্রয়মূল্য ২৮০ /  - টাকা ,  পরিবহন ও কুলি খরচ ৮ / ৬০টাকা ,  কাপড় কাটা ও ফিতা তৈরির দর্জি খরচ ১০ /  - টাকা ,  প্যাকিং খরচ ৩ / ৪০টাকা ,  সর্বমোট ৩০২ /  - টাকা ।  ৫ %  হারে মুনাফাসহ বিক্রয়মূল্য ৩১৭ / ১০টাকা ।  ০ / ১০টাকা ছাড়ে চূড়ান্ত বিক্রয়মূল্য ৩১৭ /  - টাকা । দোকানের এসব নিয়ম কানুন মেনে চলার ব্যাপারে আব্দুর রহমান খুব সচেতন লোক ।  তার কাছে পান থেকে চুন খসানোর উপায় নেই ।  কোন আইটেমেই তিনি পাঁচ শতাংশের বেশি লাভ করেন না ।  তাই দর কষাকষির কোন সুযোগ নেই ।  তবে কাস্টোমারের সাথে ব্যবহারের ক্ষেত্রে তিনি ও তার কর্মচারী খুবই আন্তরিক ।  তাদের কোন কথা বা ব্যবহারে কাস্টোমার যাতে কষ্ট না পায় ,  সেদিকে তাদের কড়া নজর থাকে ।  বিশেষ করে এসব পন্য যারা কিনতে আসে ,  তাদের মানসিক অবস্থা বিবেচনায় আব্দুর রহমান ও তার কর্মচারীকে কথাবার্তা ও আচার আচরনে যথাসম্ভব সতর্ক থাকতে হয় ।  পন্য বিক্রি ছাড়াও আব্দুর রহমান ক্রেতাদের নানাভাবে সাহায্য করার চেষ্টা করেন ।  যেমন ,  গোরখোদকের প্রয়োজন হলে তার মোবাইল নম্বর সরবরাহ করা অথবা নিজে সরাসরি কথা বলে ব্যবস্থা করে দেওয়া ।  কর্মচারীকে সিটি কর্পোরেশনে পাঠিয়ে কবরের জন্য নির্ধারিত ফি জমা দিয়ে রসিদ সংগ্রহের ব্যবস্থা করা ।  গোরস্থানের তত্ত্বাবধায়ককে ফোন করে কবরের জন্য ভালো জায়গার অনুরোধ করা ।  ব্যবসায়ীকপ্রয়োজনে এসব লোকজনের সাথে আব্দুর রহমানকে সুসম্পর্ক রেখে চলতে হয় ।  আর আব্দুর রহমানের অমায়িক ব্যবহারের কারণে তারাও তার কথা ফেলতে পারে না । তবে আশ্চর্য হলো ,  এতো কিছুর পরেও আব্দুর রহমানকে তার মহল্লার লোকজন এড়িয়ে চলে ।  তাদের ধারনা ,  আব্দুর রহমানের সাথে সাক্ষাৎ হওয়া শুভ লক্ষণ নয় ।  এমন ধারনার অবশ্য কিছু ভিত্তি আছে ।  কিছু কাকতালীয় ঘটনা তাদের মনে আব্দুর রহমান সম্পর্কে এমন বিরূপ ধারনার জন্ম দিয়েছে ।  যেমন -  আব্দুর রহমানের দোকানে বসে গল্পগুজব করে সন্ধ্যের পর বাড়ি ফিরে প্রতিবেশী কলেজ শিক্ষক আমানউল্লাহ বুকে ব্যথা অনুভব করলেন ।  তাঁকে হাসপাতালে নিতে নিতে সব শেষ ।  আমানউল্লাহ মোটাসোটা বয়স্ক মানুষ ।  তাঁর ব্যাপারটা না হয় স্বাভাবিক বলে ধরে নেয়া যায় ।  কিন্তু ইউনুস আলির ব্যাপারটাকে কি বলবেন ?  ইলেকট্রিক মালামালের দোকানদার চল্লিশ বছর বয়সী ইউনুস আলি এক শুক্রবার মসজিদে আব্দুর রহমানের পাশে দাঁড়িয়ে নামাজ পড়ে পরের শুক্রবার সকাল দশটায় হাসপাতালে ভর্তি হলো ।  পেটে তীব্র ব্যথা ।  এ্যাপেনডিক্স ফেটে ঐ দিন দুপুরেই সে মারা গেল ।  ডাক্তাররা পরীক্ষা নিরীক্ষা শেষে অপারেশন করার সুযোগ পেলেন না ।  এই ঘটনার পর মসজিদে আব্দুর রহমানের পাশে কেউ দাঁড়াতে চায় না ।  তিনি মসজিদে না এলে বরং মুসল্লিরা আরো খুশি হয় ।  ফিরোজ ইকবাল মেডিক্যাল রিপ্রেজেন্টেটিভ ।  ছটফটে হাসিখুশি তরুণ ।  কোম্পানি থেকে সে নতুন মোটর সাইকেল পেয়েছে ।  সেটি চালিয়ে সে অফিসে যাওয়ার সময় কি মনে করে  ‘ শেষ বিদায় ’ এর সামনে একটু থামলো ।  আব্দুর রহমানকে সালাম দিয়ে বললো ,   ‘ চাচা ,  এটা কোম্পানি থেকে পেলাম ।  ’  ‘ তাই নাকি ?  ’  আব্দুর রহমান খুশি হয়ে বললেন ,   ‘ খুব ভালো হয়েছে , বাবা ।  তোমার দূর দূরান্তে যাতায়াতের খুব সুবিধা হলো ।  ’  ‘ জি ,  চাচা ।  দোয়া করবেন ।  ’ লোকে বলে ,  আব্দুর রহমান দোয়ার বদলে বদদোয়া করেছিলেন ।  সেদিন বিকেলেই মোটর সাইকেল নিয়ে দ্রুতগামী ট্রাকের সাথে মুখোমুখি সংঘর্ষে ফিরোজ মারা গেল ।  স্পট ডেড । মহল্লার গৃহবধূরা বলে ,  যত মানুষ মরবে ,  আব্দুর রহমানের তত লাভ ।  এই লোক সাক্ষাৎ আজরাইল ।  এর সাথে কথা বলা তো দূরে থাক ,  দেখা হলেও বিপদ আছে ।  আত্মীয়স্বজনরাও তাকে এড়িয়ে চলে ।  বিয়ে শাদি ,  শালিস বৈঠক কোথাও তাকে ডাকা হয় না ।  ভোটের সময় ভোট চাইতে কেউ তার বাড়ি যায় না ।  চেনা জানা ভিক্ষুকরাও তার বাড়ি এড়িয়ে চলে । আব্দুর রহমানের বউ ছেলেমেয়েরা এই ব্যবসা ছেড়ে দেওয়ার জন্য কাকুতি মিনতি করে ।  আব্দুর রহমান বলেন ,   ‘ ব্যবসা ছেড়ে দিলে তোমাদের খাওয়াবো কি ?  ’  ‘ অন্য ব্যবসা করো ।  ’  ‘ অন্য ব্যবসার হাল তো দেখলে !  ঠিকাদারি করতে গিয়ে বাপ দাদার রেখে যাওয়া জমি জমা তো সব গেল ।  পোলট্রি খামার করে নগদ টাকা যা ছিল তা ’  তো গেলই ,  মানুষের কাছেও দেনা হয়ে গেলাম ।  খড়ির আড়ত করে লোকসান হলো ।  পাড়ার লোকজন বাঁকি খেয়ে আমার মুদিখানায় লাল বাতি জ্বালিয়ে দিল ।  এখন আমি কি করবো , বলো ?  ’ বউ হাত জোড় করে অনুরোধ করে ,   ‘ আল্লার দোহাই লাগে ।  এই ব্যবসা তুমি ছেড়ে দাও ।  তোমার জন্য তোমার ছেলেমেয়েরা পর্যন্ত পাড়ায় একঘরে হয়ে গেছে ।  আমিও কারো সাথে মিশতে পারি না ।  দরকার হলে আমরা একবেলা খাবো ,  একবেলা খাবো না ।  ’  ‘ আরে পাগল ,  সেই একবেলার খাবারই বা আসবে কোত্থেকে ?  ’ আব্দুর রহমান বউ ছেলেমেয়েকে বোঝাতে পারেন না ।  এই ব্যবসা করে পেটের ভাতটা অন্ততঃ হচ্ছে ।  ছেড়ে দিলে কি হবে ,  সে চিন্তায় তার মাথা ঘোরে ।  তার তিন মেয়ের বড়টির বিয়ে ঠিক হলো দূরের এক গ্রামে ।  ছেলে সৌদি আরব থাকে ।  বিস্তর কাঁচা পয়সা রোজগার করে ।  দেশে তার বৃদ্ধা মা আর এক বিধবা বোন ছাড়া আর কেউ নেই ।  বিয়ে করে সে বউকে সৌদি আরবে নিয়ে যেতে চায় ।  আব্দুর রহমান ঘটককে আগাম কিছু টাকা দিয়ে খুশি করলেন ।  কিন্তু সেই বিয়ে হলো না ।  ছেলে দেশে আসার এক সপ্তাহ আগে রোড এ্যাকসিডেন্টে মারা গেল । আব্দুর রহমান দোকানের সাইনবোর্ড নামিয়ে ফেলে নতুন সাইনবোর্ড লাগালেন ।   ‘ রহমান এন্টারপ্রাইজ ।  ’  ভুষিমালের দোকান ।  খেসারি ,  মসুর ,  ছোলা ও গমের ভুষির সাথে সরিষা ,  তিল ,  তিসি ও মসিনার খৈল বিক্রির ব্যবসা ।  কিন্তু খদ্দের আসে না ।  রাস্তার ওপাশে নিবারন দাসের ভুষিমালের দোকানে সারাদিন ভিড় ,  অথচ আব্দুর রহমানের দোকান ফাঁকা ।  কর্মচারীকে দু ’ মাস বসিয়ে বেতন দেওয়ার পর তাকে ছাঁটাই করে তিনি একাই দোকান চালাতে লাগলেন ।  এভাবে কয়েক মাস পুঁজি ভাঙ্গিয়ে চলতে চলতে যখন তার পিঠ দেয়ালে ঠেকে গেল ,  তখন তিনি আবার ব্যবসা পরিবর্তন করলেন ।  দোকানের সাইনবোর্ড ঠিকই থাকলো ,  কিন্তু এবার খাতা ,  কাগজ ,  কলম ,  পেনসিল এসবের ব্যবসা ।   ‘ রহমান এন্টারপ্রাইজের ’  কাছাকাছি কিছু স্কুল কলেজ আছে ।  অনেক ছাত্র ছাত্রী তার দোকানের সামনে দিয়ে যায় ।  এবার নিশ্চয় ব্যবসা হবে ।  আব্দুর রহমান আশায় বুক বাঁধলেন । কিন্তু পনের দিনেও একটা খাতা বা এক দিস্তা কাগজ বিক্রি হলো না ।  আব্দুর রহমান সারাদিন খদ্দেরের আশায় চাতক পাখির মতো তাকিয়ে থাকেন ।  চার মাসে তিনটা খাতা ,  এক দিস্তা কাগজ আর দুটো বল পেন বিক্রি হলো ।  মুনাফা হলো সাড়ে সাত টাকা ।  আব্দুর রহমান তবু দোকান খুলে বসে থাকেন ।  ইদানিং আর শুধু বসে থাকেন না ,  দোকানের কাগজ ও খাতায় নিবিষ্টচিত্তে লেখালেখি করেন ।  কি লেখেন ,  কেউ জানে না ।  কারো জানারও আগ্রহ নেই । অগ্রহায়ন মাস শেষ হয়ে পৌষ মাস এলো ।  আব্দুর রহমান রাতে দোকান বন্ধ করে বাড়ি ফেরার সময় গায়ে চাদর জড়িয়েও ঠাণ্ডায় কাবু হয়ে যান ।  মাঘ মাসে গায়ে চাদর জড়িয়ে কান ঢাকা উলের টুপি পরে সকালে ঠক ঠক করে কাঁপতে কাঁপতে দোকানে যান ।  বেঁচাকেনা নেই ।  তবু দোকান খুলে তিনি জবুথুবু হয়ে বসে থাকেন ।  খুব শীত ।  ঠাণ্ডায় হাত পা থর থর করে কাঁপে ।  আজ ক ’ দিন থেকে সকালে বাড়িতে নাস্তা হয় না ।  এক কাপ গরম চা খেতে পেলেও ভালো হতো ।  কিন্তু চা খাওয়া হয় না ।  দোকানের ভাড়া বকেয়া পড়ায় মালিক দোকান ছেড়ে দিতে বলেছে ।  কয়েক মাস বিদ্যুৎ বিল না দেয়ায় পিডিবির লোক এসে সংযোগ কেটে দিয়ে গেছে ।  আজ সন্ধ্যের আগে দোকান বন্ধ করে বাড়ি ফিরতে হবে ।  ঘরে চাল না থাকায় দুপুরের আগে চাল নিয়ে বাড়ি ফেরার তাগিদ আছে ।  কিন্তু তা ’  বোধহয় আর হবে না । আব্দুর রহমান দোকানের তাক থেকে খাতা কলম নামিয়ে কাঁপা কাঁপা হাতে লিখতে থাকেন ।  মাথা নিচু করে বিরামহীন শুধু লিখেই চলেন তিনি ।  সকাল গড়িয়ে দুপুর ,  দুপুর গড়িয়ে বিকেল ,  তারপর সন্ধ্যের আঁধার নেমে এলে তার লেখালেখি বন্ধ হয় ।  দোকানের সাটারিংপাল্লা টেনে নামিয়ে তালা লাগিয়ে আব্দুর রহমান হাঁপিয়ে ওঠেন ।  দোকানের বারান্দায় বসে একটু জিরিয়ে নিয়ে তিনি ধীর পায়ে বাড়ির দিকে রওনা দেন ।  তার হাত পা ঠাণ্ডায় অসাড় হয়ে আসে ।  শুধু চোখ দুটো খোলা রেখে আপাদমস্তক চাদর জড়িয়ে হাঁটতে থাকেন তিনি ।  বুকের ভেতর দুর্বল হৃৎপিণ্ডটা তখনো ধুক ধুক করে জানান দিচ্ছে যে ,  আব্দুর রহমান বেঁচে আছেন । এক সপ্তাহ পর আব্দুর রহমানের ছেলে ও আশেপাশের দোকানদারদের সাক্ষী রেখে দোকান মালিক তালা ভেঙ্গে  ‘ রহমান এন্টারপ্রাইজ ’  খুললেন ।  দেখা গেল ,  দোকানের কাগজ ,  কলম ,  খাতা ,  পেনসিল সব মেঝের ওপর ছড়িয়ে ছিটিয়ে পড়ে আছে ।  খাতা ও কাগজে অসংখ্যবার শুধু একটা কথাই লেখাঃ কুল্লু নাফসিন জায়েকাতুল মওত ।  দুনিয়ার সকল জীবকে মৃত্যুর স্বাদ গ্রহন করিতে হইবে ।  ( সত্য ঘটনার ছায়া অবলম্বনে )  *  *  *  *  *  *  *  *  *  *  *  *  *  *  *  *  *  *  *  *  *  *  *   *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  * গল্পটি পূর্বে প্রকাশিত ।  স্বল্প পঠিত হওয়ায় পুনরায় পোস্ট দিলাম । 
                            
                    




গল্পঃ সরি ! 



                        ভাগ্নি রত্নাকে ফোন করলো মামা বদরুল ।  বললো ,   ‘ তোর মা বাবা আবার কথা বলা বন্ধ করে দিয়েছে ।  ’  ‘ মামা ,  তুমি যে কি না !  এটা ফোন করে বলার মতো কোন কথা হলো ?  ’ আসলেই এটা ফোন করে বলার মতো কোন ঘটনা নয় ।  পঁয়ত্রিশ বছরের দাম্পত্য জীবনে মিস্টার খলিল রেগে গেলে স্ত্রীর সাথে কথা বলা বন্ধ করে দেন এবং বাসার কাঁচের বাসনপত্র ভাংচুর করেন ।  স্ত্রীর সাথে এক বিছানায় না শুয়ে ড্রইংরুমের সোফায় শুয়ে রাত কাটান তিনি । কথাবার্তা বন্ধের এই মেয়াদ কয়েক ঘণ্টা থেকে শুরু করে কয়েকদিন পর্যন্ত বলবৎ থাকে ।  তারপর কিভাবে কিভাবে যেন তাদের মধ্যে আবার কথাবার্তা শুরু হয় ।  তাদের একমাত্র সন্তান রত্না ছোটবেলা থেকেই এমন ঘটনা দেখে আসছে ।  বিশেষ করে চাকরি থেকে খলিল সাহেবের অবসর গ্রহণ ও রত্নার বিয়ে হয়ে যাবার পর থেকে এমন ঘটনা বেড়ে গেছে ।  তাই বাবা মা পরস্পরের সাথে কথা বলছেন না ,  এটা রত্নার কাছে কোন খবরই নয় ।  বাবার কোন কিছুর প্রয়োজন হলে কাজের বুয়া ফাতেমার মাকে ডেকে বলেন ,   ‘ এই ,  রত্নার মাকে বল আলমারি থেকে আমার সবুজ রঙের পাঞ্জাবিটা খুঁজে দিতে ।  ’  অথবা মা হয়তো ফাতেমার মাকে ডেকে বলেন ,   ‘ রত্নার বাবাকে বাজার থেকে সজনের ডাঁটা আনতে বলিস ।  ’ প্রতি মাসে এভাবে তিন চার দফা মিডলওম্যান হিসেবে বুয়া ফাতেমার মা নিষ্ঠার সাথে খলিল সাহেব ও তার স্ত্রীর মধ্যে বাক্য বিনিময়ের এই গুরু দায়িত্ব পালন করে আসছে ।  তাই মামার ফোন পেয়ে রত্না মহা বিরক্ত ।  রত্না তখন তার চার বছরের ছেলে সুমনকে বাথরুমে নিয়ে সাবান দিয়ে গোসল করাতে ব্যস্ত ছিল ।  খুবই চঞ্চল প্রকৃতির ছেলেকে গোসল করাতে গিয়ে সে এমনিতেই পেরেশান ।  ঠিক এই সময় মামার ফোন ।  বিরক্ত মুখে মোবাইলের সংযোগ কেটে দিয়ে সে বাথরুমে ঢুকে দেখলো ,  শাওয়ারের কল ফুল ফোর্সে ছেড়ে দিয়ে সুমন ন্যাংটো হয়ে আনন্দে লাফালাফি করছে ।  ছেলেটা এখনই পা পিছলে পড়বে আর চিৎকার করে বাড়ি মাথায় তুলবে ।  রত্না গিয়ে তাকে ধরার আগেই সেটা ঘটে গেল ।  ছেলের পিঠে ধুম ধাম দুটো ঘা বসিয়ে দিয়ে রত্না তার আর্ত চিৎকার ফুল ভলিউমে তুলে দিল ।  এরপর টাওয়েল দিয়ে জড়িয়ে ওকে নিয়ে বাথরুম থেকে বেরতেই আবার ফোন এল ।  আবার মামার কল ।  বিরক্তি আর কাকে বলে ?  ‘ কি হলো ?  বার বার ফোন করছ কেন ?  ’  ‘ রত্না ,  এবার কিন্তু ব্যাপারটা সিরিয়াস হয়ে গেছে রে ।  তোর বাবা রেগে বেডরুমের জানালার কাঁচ ঘুষি মেরে ভেঙ্গে ফেলেছে ।  তার হাত কেটে রক্ত ঝরছে ।  এ বাড়িতে থাকলে তুই বুঝতে পারতি ।  ’  ‘ আমার বোঝার দরকার নেই ।  বাবাকে স্যাভলন দিয়ে ধুয়ে হাত ব্যান্ডেজ করে নিতে বল ।  ’  ‘ সে তো করা হয়েছে ।  তা ’  তোর ছেলে কাঁদছে কেন ?  ’  ‘ ওর নানা নানির বুড়ো বয়সে ভীমরতি হয়েছে তাই ।  ’  ‘ এই শোন ,  শোন ।  ’ মামার কথা শুনবে ,  নাকি ছেলের কান্না থামাবে ?  রত্না ফোনের সংযোগ কেটে দিয়ে সুমনের কান্না থামানোর জন্য ওর পিঠে আরও দুটো ঘা বসিয়ে দিল ।  সুমন কিন্তু এবার সত্যি সত্যিই থেমে গেল ।  সে ছোট হলেও মায়ের রাগ ঠিকই বুঝতে পারে ।  তখন কান্না থামিয়ে সে শুধু ফোঁস ফোঁস করে ।  কাঁদলে মায়ের হাতে আবার মার খেতে হবে ,  এটা সে বেশ বোঝে । ছেলের গা মাথা মুছে ভাত খাইয়ে বিছানায় শুইয়ে ঘুম পাড়াচ্ছিল রত্না ।  সুমনের বাবা ফিরোজ লাঞ্চ করতে বাসায় এল ।  ঘরে ঢুকে শার্ট খুলে হ্যাঙ্গারে রাখার পর ফিরোজ দেখলো ,  রত্নার মোবাইলে কল এসেছে ।  টেবিলের ওপর থেকে ফোনটা তুলে রত্নার হাতে দিয়ে সে বললো ,   ‘ কথা বলো ।  তোমার মামার ফোন ।  ’ রত্না ফোন রিসিভ করে কানে ধরতেই শুনল মামার উদ্বিগ্ন কণ্ঠস্বর ।   ‘ রত্না ,  ফোনটা রাখিস না মা ।  আমার কথা শোন ।  ফাতেমার মা দুই সপ্তাহ ছুটি নিয়ে গ্রামের বাড়িতে গেছে ।  এদিকে তোর মা বাবা কথা বন্ধ করে বসে আছে ।  ফাতেমার মায়ের ডিউটি এখন আমাকে করতে হচ্ছে ।  বুয়া না থাকায় তোর মায়ের মেজাজ ভীষণ গরম ।  আমাকে যা ’  তা ’  বলছে ।  দুলাভাইও আমার সাথে ভালো ব্যবহার করছে না ।  তুই তো জানিস ,  তোর বাবা কখনো আমার পুরো নাম ধরে ডাকে না ।  নামের প্রথম অংশ বদ বলে ডাকে ।  সেসব না হয় সহ্য করা গেল ।  কিন্তু আমি তো ঢাকায় এসেছি দুই দিনের জন্য ।  বায়িং হাউসে আমার একটা ইন্টারভিউ আছে ।  সেটা হয়ে গেলে আমি আবার গ্রামের বাড়ি চলে যাবো ।  তখন কি হবে ,  বল ?  ’ রত্না রাগে থর থর করে কাঁপছিল ।  সে শুধু  ‘ রাবিশ ’  বলে মোবাইল সেটটা ড্রেসিং টেবিল লক্ষ্য করে ছুঁড়ে মারলো ।  আয়নার কাঁচ ভাঙ্গার সঙ্গে সঙ্গে মোবাইলটা কয়েক টুকরা হয়ে ছড়িয়ে গেল মেঝেতে ।  ফিরোজ হতভম্ব হয়ে বললো ,   ‘ এটা কি করলে ?  ’  ‘ যা করা উচিত ,  তাই করলাম ।  ’ ফিরোজ আমতা আমতা করে বললো ,   ‘ এটা নিয়ে কিন্তু তোমার তিনটা ফোন ভাঙ্গা হলো ’ ঘরের ভেতর এত সব কাণ্ডেও সুমনের ঘুম ভাঙ্গেনি ।  মায়ের হাতে মার খেলে সেদিন তার ভালো ঘুম হয় ।  ফিরোজের সাথে ডাইনিং টেবিলে খেতে বসে রত্না বললো ,   ‘ আমার মামা একজন অতি বিরক্তিকর মানুষ ।  আমি তার সঙ্গে কথা বলতে চাই না ।  তুমি তোমার ফোন থেকে মামাকে কল দিয়ে বলো ,  তার বায়িং হাউসের ইন্টারভিউ হয়ে গেলে যেন এক মুহূর্ত দেরি না করে সে গ্রামের বাড়ি চলে যায় ।  ’ খাওয়া শেষে মামাশ্বশুরকে ফোন করলো ফিরোজ ।  রত্নার বক্তব্য তাকে জানিয়ে দিল সে ।  বদরুল বললো ,   ‘ ফোনটা ওকে দাও তো ।  একটু কথা বলি ।  ’  ‘ আপনার সঙ্গে তো সে কথা বলতে চাচ্ছে না ,  মামা ।  ’  ‘ কি মুশকিল !  কথা না বললে কি করে হবে ?  ফাতেমার মা দুই সপ্তাহ ছুটি নিয়ে বাড়ি চলে গেছে ।  তোমার শ্বশুর শাশুড়ি কথাবার্তা বন্ধ করে বসে আছে ।  আমি তো মহা বিপদে পড়লাম দেখছি ।  ’ ফিরোজ মোবাইলের নিচের অংশটা হাত দিয়ে চেপে ধরে রত্নাকে বললো ,   ‘ ফাতেমার মা দুই সপ্তাহ ছুটি নিয়ে বাড়ি গেছে ।  তোমার বাবা মা কথা বলা বন্ধ করে বসে আছে ।  ’  ‘ তাতে কি হয়েছে ?  আমার বাবা মাকে আমি চিনি না ?  মামার কাছ থেকে চিনতে হবে ?  মামা চলে গেলে তারা ঠিকই কথা বলা শুরু করবে ।  মামাকে অহেতুক হই চই করতে নিষেধ করো ।  ’ ফিরোজ বললো ,   ‘ মামা ,  আপনি চলে গেলে ওনারা ঠিকই কথা বলা শুরু করবেন ।  আপনি অহেতুক হই চই করবেন না ।  ’  ‘ তোমরা বুঝতে পারছ না মামা ।  এবারের পরিস্থিতি আগের মতো নয় ।  দুলাভাই বলেছেন ,  আজরাইল এসে ডাক দিলেও তিনি বুবুর কাছে এক গ্লাস পানি চেয়ে খাবেন না ।  খুব কঠিন অবস্থা ।  ’ ফিরোজ আবার ফোনের নিচের অংশ চেপে ধরে রত্নাকে ফিস ফিস করে বললো ,   ‘ আজরাইল এসে ডাক দিলেও বাবা নাকি মায়ের কাছে এক গ্লাস পানি চেয়ে খাবেন না ।  খুব কঠিন অবস্থা ।  ’  রত্না বিরক্ত হয়ে বললো ,   ‘ দেখ ,  বাবার এসব হুমকি ধামকি জীবনে অনেক শুনেছি ।  তুমি মামাকে বলো ফালতু ব্যাপারে মাথা না ঘামিয়ে কাজ শেষে তিনি যেন বাড়ি চলে যান ।  ’ ফিরোজ তার মামা শ্বশুরকে বললো ,   ‘ মামা ,  আপনার কাজ শেষ হয়ে গেলে বাড়ি চলে যান ।  আমার শ্বশুরের এমন হুমকি ধামকি জীবনে আমরা অনেক শুনেছি ।  এটা কোন ব্যাপার না ।  ’ উপায়ান্তর না দেখে বদরুল শেষে তাই করলো ।  ইন্টারভিউ শেষ করে অশ্রুসজল চোখে বোন দুলাভাইয়ের কাছে বিদায় নিয়ে সে গ্রামের বাড়ি কুষ্টিয়ায় চলে গেল ।  তবে যাবার আগে সে গোপনে তার দুলাভাইয়ের কানে কানে কিছু কথা বলে গেল ।  শুনে খলিল সাহেব বললেন ,   ‘ শালা বদের মাথায় বুদ্ধি কত !  এত বুদ্ধি নিয়ে তুই ডিগ্রী পরীক্ষায় ফেল করিস কিভাবে ?  ’ ঘটনার এক সপ্তাহ পর খলিল সাহেব জামাইকে ফোন করে বললেন ,   ‘ কি ব্যাপার ,  রত্নার ফোন সব সময় বন্ধ থাকে কেন ?  বার বার ট্রাই করেও কল যাচ্ছে না ।  এদিকে সুমনের নানি সুমন সুমন করে অস্থির হয়ে গেছে ।  কাল তো তোমার অফিস ছুটি ।  একবার তোমরা আসো না বাবা ।  পরিবাগ থেকে মগবাজার আর কত দূর ?  ছুটির দিন রাস্তায় জ্যাম থাকবে না ।  ’ ফিরোজ বললো ,   ‘ আচ্ছা ,  রত্নাকে বলে দেখি ।  ’ রত্নার যাওয়ার ইচ্ছা নেই ।  তবু ফিরোজের প্রস্তাবে সে রাজি হলো ।  শুধু বললো ,   ‘ তুমি যে চিন্তা করে যেতে চাচ্ছ তা ’  ঠিক নয় ।  গিয়ে দেখবে সব ঠিক হয়ে গেছে ।  বুয়ার অভাবে মায়ের একটু কষ্ট হচ্ছে ,  এই যা ।  ’ রত্নার কথা অক্ষরে অক্ষরে ফলে গেল ।  মিস্টার ও মিসেস খলিল পরদিন সকালে ফ্ল্যাটের দোতলায় দক্ষিণমুখি বারান্দায় বসে চা খেতে খেতে গল্প করছিলেন ।  গেট দিয়ে রত্নাদের গাড়ি ঢুকতে দেখে দুজনেই উঠে দাঁড়ালেন ।  খলিল সাহেব তড়িঘড়ি করে নিচে নেমে নাতি সুমনকে ছোঁ মেরে ওর মায়ের কোল থেকে ছিনিয়ে নিয়ে ওপরে চলে এলেন ।  স্ত্রীকে বললেন ,   ‘ সুমন সুমন করছিলে ,  এই নাও সুমন সাহেব নিজেই এসে হাজির ।  ’ নানির কোলে চড়ে সুমন বললো ,   ‘ হিসু করবো ।  ’  ‘ চলো চলো সোনা ,  বাথরুমে চলো ।  ’  এই বলে সুমনকে বাথরুমে নেয়ার আগেই সুমন ওর নানির শাড়ি ভিজিয়ে দিল ।  এরপর এক ঘণ্টার মধ্যেই সে সারা বাসা লণ্ডভণ্ড করে ফেললো ।  একটা ফুলদানি ,  একটা সিরামিকের মগ আর দুটো চায়ের কাপ ভেঙ্গে ফেললো ।  ডাইনিং টেবিলে রাখা প্লাস্টিকের জগ উল্টে ফেলে সেই জগের পানিতে টাইলসের মেঝের ওপর পা পিছলে পড়ে চিৎকার করে কাঁদতে লাগলো ।  মায়ের হাতে মার খাওয়ার ভয়ে ছুটে পালিয়ে গিয়ে সে ড্রইংরুমের কার্পেটের নিচে আশ্রয় নিল ।  খলিল সাহেব আনন্দে হাততালি দিয়ে তাকে কার্পেটের নিচ থেকে উদ্ধার করে ওর মায়ের ডান বাম দুই হাতের চড় থাপড় থেকে অত্যন্ত দক্ষতার সাথে ওকে রক্ষা করতে লাগলেন ।  নাতির ভাংচুরের ক্ষমতা দেখে নানা নানি দুজনেই খুশি । খলিল সাহেব জামাইয়ের জন্য বাজার থেকে বড় আকারের রুই মাছ আর এক নম্বর খাসির মাংসের সিল মারা ভেড়ার মাংস কিনে নিয়ে এলেন ।  দুপুরে ভরপেট খাওয়া দাওয়া হলো ।  এরপর বৈকালিক চা - নাস্তা পর্ব চলাকালে রত্না ওর মাকে জিজ্ঞেস করলো ,   ‘ এবার কথাবার্তা বলা বন্ধ ছিল কত দিন ?  ’  ‘ তোর বাবাকেই জিজ্ঞেস কর ।  ’ খলিল সাহেব জামাইয়ের সামনে একটু লজ্জা লজ্জা করছিলেন ।  মেয়ের ধমক খেয়ে মিন মিন করে বললেন ,   ‘ না ,  বেশিদিন না ।  কাল বিকেল থেকে তোর মা কথা বলছে ।  ’ মিসেস খলিল হতবাক হয়ে বললেন ,   ‘ আমি বলছি না তুমি বলছ ?  ’ রত্না বললো ,   ‘ মামা তো চলে গেছে চার পাঁচদিন আগে ।  ফাতেমার মাও নেই ।  তাহলে এই ক ’ দিন চললো কিভাবে ?  ’ মিস্টার ও মিসেস খলিল দুজনেই চুপ ।  রত্না হাতের আঙ্গুল গুলো অর্থপূর্ণভাবে নাড়াচাড়া করে দেখিয়ে বললো ,   ‘ ইশারা ইঙ্গিতে ?  ’ খলিল সাহেব বললেন ,   ‘ আরে না ।  ’  মেয়েকে বেডরুমে নিয়ে গেলেন তিনি ।  তারপর টেবিলের ওপর থেকে নিজের এবং স্ত্রীর মোবাইল সেট দুটো হাতে নিয়ে মেসেজ অপশন বের করে রত্নার হাতে দিয়ে খাটের এক কোনায় অপরাধীর মতো বসে রইলেন ।  রত্না তার মায়ের মোবাইল সেটের পর্দায় দেখলো ইংরেজি হরফে বাংলা লেখা ,  আমার কালো স্যান্ডেলটা কোথায় ?  বাবার সেটে লেখা আছে ,  জানি না ।  খুঁজে দেখো ।  খাটের নিচেই তো ছিল ।  মায়ের সেটে লেখা আছে ,  চা দাও ।  ড্রইংরুমে কয়েল দাও ।  খুব মশা ।  এরপর বাবার সেটে লেখা ,  সয়াবিন তেল শেষ ।  এক বোতল নিয়ে এসো ।  উত্তরে মায়ের সেটে লেখা ,  তেল কম খাও ।  হাই প্রেশার তো আর এমনি এমনি হয়না !  তেল কিনতে কিনতে ফতুর হয়ে গেলাম ।  এরপর মায়ের সেটে লেখা ,  আচার আছে ?  বাবার সেটে লেখা ,  আমের না জলপাইয়ের ?  মায়ের সেটে লেখা ,  আমের । রত্নার আর পড়ার ধৈর্য হলো না ।  সে বাবার দিকে তাকিয়ে বললো ,   ‘ এ বুদ্ধি কে দিল তোমাদের ?  ’  খলিল সাহেব লাজুক ভঙ্গিতে বললেন ,   ‘ কে আর দেবে ?  যাওয়ার আগে তোর ওই বদ মামা শিখিয়ে দিয়ে গেল ।  ’  ‘ আর তোমরা তাই শিখে মোবাইলে এসএমএস করা শুরু করে দিলে ?  ’ খলিল সাহেব অসহায়ের মতো হাত নেড়ে বললেন ,   ‘ আরে ওই বদের জন্যেই তো এই ক ’ দিন এসএমএস করে ফালতু কিছু টাকা খরচ হয়ে গেল ।  তোর নানা যে ওর নাম বদরুল রেখেছিল সে এমনি এমনি না ।  বদের গুষ্টি বদ ।  ’  ‘ আমার নানার গুষ্টি তুলে কথা বোলো না বাবা ।  ’ খলিল সাহেব ভ্যাবাচ্যাকা খেয়ে বললেন ,   ‘ সরি !  ’ ড্রইংরুমের টি টেবিলের ওপর রাখা খলিল সাহেবের চশমার একটা ডাটি ভেঙ্গে ফেলে সেটা দিয়ে একটা পলায়নপর পিঁপড়াকে মারার জন্য ছুটে বেড়াচ্ছিল সুমন ।  টিভি দেখার জন্য ড্রইংরুমে ঢুকে এই দৃশ্য দেখে রত্না তার বাবার ভাঙ্গা চশমাটা হাতে নিয়ে কপালে হাত দিয়ে সোফায় বসে রইল ।  এই ছেলের দাদা দাদি ,  বাবা ফুফু সবাই কত শান্তশিষ্ট ।  অথচ এই ছেলে এতো ডেঞ্জারাস !  খলিল সাহেব নাতির এই নতুন ভাংচুর দেখে মহাখুশি ।  তিনি আনন্দে গদ গদ হয়ে বললেন ,   ‘ সুমন সাহেব ঠিক আমার মতো হয়েছে ।  ছোট বেলায় আমিও এ রকম ছিলাম ।  স্ক্রু ড্রাইভার দিয়ে বাবার রেডিও খুলে ফেলে ভেতরের সব পার্টস এদিক ওদিক ছড়িয়ে ছিটিয়ে ফেলতাম ।  বাবার হাতে মার খাওয়ার ভয়ে কতবার যে বাড়ি থেকে পালিয়েছি ,  তার ঠিক নেই ।  ’ রত্না বললো ,   ‘ তোমার বাবাও নিশ্চয় তার ছোটবেলায় এমনই ছিলেন ?  ’  ‘ তা ’  তো বটেই ।  তোর দাদার ছেলেবেলার একটা ঘটনা শোন ।  ’  ‘ আমার শোনার দরকার নেই ।  আমি বেশ বুঝতে পারছি ,  আমার ছেলে তার নানার গুষ্টির বদ স্বভাবগুলো সবই পেয়েছে ।  ’ খলিল সাহেব মনঃক্ষুণ্ণ হলেন ।  বললেন ,   ‘ ওর নানার গুষ্টি তুলে কথা বলা কি ঠিক হচ্ছে ,  মা ?  ’ রত্না মাথা নিচু করে কিছুক্ষণ বিড় বিড় করলো ।  তারপর বাবাকে উদ্দেশ্য করে বললো ,   ‘ সরি !  ’  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  এই গল্পটি মাসিক মৌচাকে ঢিল পত্রিকার ঈদুল আযহা সংখ্যায়  ( অক্টোবর / ২০১২ )  প্রকাশিত ।  ব্লগার বন্ধুরা যারা এটি পড়েননি ,  তাদের জন্য ব্লগে প্রকাশ করলাম । 

                    




রম্যরচনাঃ একটু লজ্জা লজ্জা



                        মাসিক মৌচাকে ঢিল পত্রিকায় ২০১০ সালে আমার দুটো লেখা ছাপা হয়েছিল ।  পত্রিকায় লেখকদের কনট্যাক্ট নম্বর ছাপার নিয়ম থাকায় পাঠক পাঠিকারা ফোনে তাদের প্রতিক্রিয়া জানিয়েছিলেন ।  দেখা যাক ,  টক মিষ্টি ঝাল স্বাদের সেসব প্রতিক্রিয়া কেমন ছিল ।   ‘ লাভ লেটার স্বপন ভাই ’  নামের প্রথম লেখাটি ছাপা হয়েছিল মে / ২০১০ সংখ্যায় ।  আমার ভার্সিটি জীবনে মেয়েদের সাথে এক সিনিয়র বড় ভাইয়ের প্রেম করবার  প্রাণান্তকর অথচ হাস্যকর কিছু কর্মকাণ্ড ছিল লেখাটির বিষয়বস্তু ।  লেখাটি ছাপা হবার পর একটা এসএমএস পেলাম ।  প্রেরক লিখেছেন স্বপন ভাইয়ের চরিত্রটা নাকি তাদের কলেজের এক ছাত্রের চরিত্রের সাথে হুবহু মিলে গেছে ।  মেয়েরা নাকি ছেলেটির মোবাইল কল ধরেনা এবং এসএমএস পেলে না পড়েই ডিলিট করে দেয় ।  ছেলেটি এখন সনাতন পদ্ধতিতে চিঠিপত্র লিখে প্রেম করার চেষ্টা করছে এবং স্বপন ভাইয়ের মতো ব্যর্থ হচ্ছে ।  বুঝলাম ,  স্বপন ভাই সব যুগেই একজন করে থাকে ।  একজন পাঠক ফোন করে আমাকে ভীষণ বকাঝকা করলেন ।  বললেন ,  এরকম লেখা ঠিক হয়নি ।  কেন ঠিক হয়নি ,  আপনি কে বলছেন এসব বার বার জিজ্ঞেস করেও আমি তার কাছ থেকে কোন জবাব পেলাম না ।  তিনি একতরফা রাগ ঝাল ঝেড়ে ফোনের লাইন কেটে দিলেন ।  পরদিন তিনি আবার ফোন করলেন ।  বললেন ,  গতকালের ব্যবহারের জন্য তিনি দুঃখিত ।  আমি ভয়ে ভয়ে তার রাগ হবার কারণ জিজ্ঞেস করে যা জানতে পারলাম তাতে বোঝা গেল তার রাগ করার যথেষ্ট কারণ আছে ।  পাঠক ঢাকার একটি প্রাইভেট বিশ্ববিদ্যালয়ে পড়েন ।  তার নামও স্বপন ।   ‘ লাভ লেটার স্বপন ভাই ’  পড়ে তার ব্যাচমেটরা তাকে গল্পের শিরোনাম ধরে ডাকা শুরু করেছে ।   কোন লেখায় বর্ণিত চরিত্রের নামের সাথে বাস্তবের কোন মানুষের নামের মিল থাকতেই পারে ।  কিন্তু নামের সাথে সাথে কাজকর্মের মিল না থাকলে তো এমনটি হবার কথা নয় ।  তবে এই কথাটা সাহস করে আমি তাকে বলতে পারলাম না ।  মিন মিন করে শুধু বললাম ,   ‘ আপনি চুপচাপ থাকুন ।  দেখবেন বলতে বলতে একসময় ক্লান্ত হয়ে ওরা থেমে গেছে ।  বোবার শত্রু নাই ।  ’  আমার এই উপদেশ ছেলেটির ভালো লাগলো না ।  তিনি আবার ফোনের লাইন কেটে দিলেন ।  একটা ফোন এলো কুষ্টিয়ার এক ভদ্রলোকের কাছ থেকে ।  তিনি পেশায় একজন এ্যাডভোকেট ।  তাঁর গলায় ওকালতিসুলভ গাম্ভীর্য ।  তাঁর সাথে আমার প্রশ্নোত্তর পর্ব ছিল এই রকমঃ  ‘ আপনি কী করেন ?  ’   ‘ সরকারি চাকরি করতাম ।  এখন রিটায়ার্ড ।  ’   ‘ কতদিন থেকে লেখালেখি করেন ?  ’   ‘ এই কিছুদিন হলো ।  ’   ‘ ছেলেমেয়ে কয়জন ?  ’   ‘ দুটো ছেলে ।  ’   ‘ মেয়ে নাই ?  ’   ‘ জি না ।  ’   ‘ হুম !  বুড়ো বয়সে ছেলে ছোকরাদের জন্য ভালোই লিখেছেন ।  ’  একটি কম বয়সী মেয়ে ফোন করলো ঢাকা থেকে ।  তার নিজেরও একটা লেখা ছাপা হয়েছে একই সংখ্যায় ।  সে খুব উত্তেজিত ।  বললো ,   ‘ আমি ভাবতেই পারিনি যে আমার লেখা ছাপা হবে ।  আচ্ছা আঙ্কেল ,  আপনি কী আমার লেখাটা পড়েছেন ?  ’  বললাম ,  ‘ পড়েছি ।  আমি সব লেখাই মনোযোগ দিয়ে পড়ি ।  ’    ‘ উফ্ !  আমার যে কী ভালো লাগছে না !  আচ্ছা আঙ্কেল ,  লেখাটা কেমন হয়েছে বলেন তো ?  আপনার ভালো লেগেছে ?  আসলে কী জানেন ,  লেখাটা আর একটু বড় করতে পারলে ভালো হতো ।  কিন্তু বেশি বড় হয়ে গেলে যদি না ছাপে ,  এই ভয়ে খুব শর্ট কার্টে লিখেছি ।  উফ্ !  আরও কত কিছু যে লেখার ছিল !  ’   ‘ আমি সান্ত্বনা দিয়ে বললাম ,   ‘ পরের বার লিখবেন ।  ’   ‘ বলছেন ?  উফ্ আঙ্কেল , ইউ আর গ্রেট ।  ’  মেয়েটি সালাম দিয়ে ফোন রেখে দিল ।  আমাকে ফোন করলো ,  অথচ আমার লেখা সম্পর্কে একটি কথাও বললো না ।  ব্যাপারটা কী হলো বুঝার চেষ্টা করছি ।  মেয়েটি আবার রিং দিল ।  বললো ,   ‘ আঙ্কেল ,  একটা কথা বলতে ভুলে গেছি ।  আপনার লেখাটা কিন্তু দুর্ধর্ষ হয়েছে ।  ’  আর একটা ফোন এলো একজন পুলিশ অফিসারের কাছ থেকে ।  তিনি আমার লেখা পড়ে খুব আনন্দিত হয়েছেন ।  বললেন ,   ‘ লেখাটা এতো ভালো লেগেছে যে এক নিঃশ্বাসে পড়ে ফেলেছি ।  অতি চমৎকার লেখা ।  কিন্তু জনাব ,  আমার একটা সন্দেহ হচ্ছে ।  বলবো ?  ’  ওরে বাবা !  পুলিশের মনে সন্দেহ ?  বিপজ্জনক ব্যাপার ।  ঢোক গিলে বললাম ,   ‘ বলুন ।  ’   ‘ আমার সন্দেহ হচ্ছে আপনি নিজেই স্বপন ভাই ।  পাঠকদের কাছে হাসির পাত্র হতে হবে এই ভয়ে অন্যকে স্বপন ভাই সাজিয়ে উল্টোপাল্টা করে লিখেছেন ।  কী ঠিক বলিনি ?  ’  সেরেছে !  এমন সন্দেহ হবার কারণ কী ঠিক বুঝলাম না ।  অনেক যুক্তি তর্ক দিয়ে তাকে বোঝাবার চেষ্টা করলাম যে আমি স্বপন ভাই নই ।  কিন্তু তার ওই এক কথা ।  আসামী ধরার পর পুলিশ যেভাবে হাসে ,  ফোনের মধ্যে তিনি ঠিক সেভাবে হাসছেন আর বলছেন ,   ‘ সবই বুঝছি ভাই ।  হাঃ হাঃ হাঃ ।  ’  আমি বললাম ,   ‘ আপনার বোঝার মধ্যে ভুল আছে ।  ’  পুলিশ অফিসার হেসেই খুন ।  বললেন ,   ‘ আহা !  আপনি মাইন্ড করছেন কেন ?  লেখকরা তো একটু উনিশ বিশ করেই লিখবে ।  এতে তো দোষের কিছু নাই ।  আপনার লেখা খুব ভালো লেগেছে ।  হাঃ হাঃ হাঃ ।  ’  পুলিশ অফিসারের ভালো লাগা থেকে রেহাই পাওয়ার জন্য আমি তড়িঘড়ি করে ফোনের লাইন কেটে দিলাম ।  এবার আমার দ্বিতীয় লেখাটার কথা বলি ।   ‘ যুদ্ধের পর ’  শিরোনামে এই লেখাটি ছাপা হয়েছিল অক্টোবর / ২০১০  সংখ্যায় ।  আমার ছোটবেলায় আমার চেয়ে বয়সে বড় এক ভিন্ন ধর্মাবলম্বী নারীর সাথে রহস্যময় ভালোবাসার সম্পর্কের কথা বলা হয়েছে এই লেখায় ।  লেখাটি ছাপা হবার পর প্রথম যার কাছ থেকে ফোন পেলাম তিনি নারায়ণগঞ্জের একজন গৃহবধূ ।  তিনি লেখার প্রশংসা করলেন এবং অত্যন্ত বিনয়ের সাথে জানতে চাইলেন যে ফোন করে তিনি আমাকে বিরক্ত করছেন কী না ।  আমি বললাম ,   ‘ না না ,  আমি মোটেই বিরক্ত হচ্ছি না ।  ফোন করার জন্য আপনাকে ধন্যবাদ ।  ।  ’  ভদ্রমহিলা আমার লেখার বিভিন্ন দিক নিয়ে অনেক কথা বললেন ।  প্রায় পনের ষোল মিনিট কথা হবার পর আমার সেলফোনের চার্জ ফুরিয়ে গেল এবং সংযোগ কেটে গেল ।  ফোন চার্জে দেওয়ার কিছুক্ষণ পর ভদ্রমহিলা আবার রিং দিলেন ।  বললেন ,   ‘ আমার কথাবার্তায় বিরক্ত হয়ে ফোন কেটে দিলেন ,  তাই না ?  ’ আমি বললাম ,  ’ না না ,  তা ’  হবে কেন ?  আমার মোবাইলের চার্জ ছিল না ।  বিশ্বাস করুন ।  ’  ভদ্রমহিলা আমার কৈফিয়তে সন্তুষ্ট হয়ে আগের চেয়ে দ্বিগুণ উৎসাহে কথা বলা শুরু করলেন ।  এভাবে আরও মিনিট দশেক কথা হওয়ার পর আমি বললাম ,   ‘ আপনার কিন্তু অনেক টাকা বিল উঠছে ।  ’  এবার ভদ্রমহিলা দুঃখিত কণ্ঠে বললেন ,   ‘ বলেছিলাম না আপনি বিরক্ত হচ্ছেন ।  আচ্ছা ভাই ,  ঠিক আছে ।  স্লামালেকুম ।  ’    ভদ্রমহিলা সংযোগ কেটে দিলেন ।  আমি ভীষণ বিব্রত বোধ করলাম ।  বুঝলাম ব্যাপারটা  ঠিক হলো না ।  এবার আমি নিজেই তাকে রিং দিয়ে ক্ষমা চেয়ে নিলাম এবং আমি যে বিরক্ত হইনি সেটা তাকে নানাভাবে বোঝাবার চেষ্টা করতে লাগলাম ।  এভাবে আরও প্রায় পনের মিনিটের মতো কথা হবার পর আমার প্রি - পেইড এ্যাকাউন্টের সব টাকা ফুরিয়ে গেল এবং সংযোগ কেটে গেল ।   ক্লাস টেনে পড়া একটি মেয়ে গাজীপুর থেকে ফোন করে বললো ,   ‘ আচ্ছা ,  আপনার সেই স্বপ্না দিদি ইন্ডিয়া থেকে আর ফেরেন নি ?  আপনার সাথে আর দেখা হয়নি ?  ’ আমি বললাম ,   ‘ না ,  আর দেখা হয়নি ।  ’  মেয়েটি আরও কিছুক্ষণ কথা বললো আমার সাথে ।  তার কথাবার্তায় মনে হলো সে আমাকে একজন তরুণ বলে ধরে নিয়েছে ।  তার ভুল ভাঙ্গানোর জন্য আলাপের এক পর্যায়ে আমি ঘটনাটির সময়কাল  ( ১৯৬৫ সাল )  সম্পর্কে তাকে স্মরণ করিয়ে দিয়ে বললাম ,   ‘ গল্প পড়ার সময় আপনি হয়তো সময়টা খেয়াল করেন নি ।  এখন কিন্তু আমার বয়স পঞ্চান্ন ছাপ্পান্ন বছর ।  ’  মেয়েটি থতমত খেয়ে কিছু বলার চেষ্টা করলো ।  আমি তাকে বিব্রতকর অবস্থা থেকে উদ্ধার করার জন্য বললাম ,   ‘ ইটস্ ওকে মাই চাইল্ড ।  বি ইজি প্লিজ !  ’  মেয়েটি কোন রকমে বললো ,   ‘ থ্যাংক ইউ আঙ্কেল ।  ’  সিঙ্গাপুর থেকে ফোন করে এক তরুণ বললো ,   ‘ আবুহেনা সাহেব ,  আপনার গল্প খুব ভালো হয়েছে ।  তবে পড়তে গিয়ে প্রথম দিকে মজা পেলেও শেষের দিকে মন খারাপ হয়েছে ।  আর একটা কথা ।  আপনার নামটা এতো লম্বা কেন ?  এটাকে ছোট করা যায় না ?  ’  আমি বললাম ,   ‘ সেটা আমার ছোটবেলায় আকিকার আগে বাবা মাকে বললে হয়তো সম্ভব হতো ।  এখন এই বয়সে কী আর সম্ভব হবে ?  স্কুলে ভর্তি হওয়ার আগে হলেও হতো ।  ’   ‘ আপনার বাবা মা এই কাজটা ঠিক করেননি ।  ছেলের নাম কেউ এতো বড় রাখে ?  ’   ‘ নামে কী আসে যায় ?  ’    ‘ না না ,  অনেক কিছু আসে যায় ।  এতো বড় নাম বলা বা মনে রাখা খুব মুশকিল ।  নামটা ছোট করে ফেলেন দাদা ।  ’   কীভাবে নাম ছোট করবো বুঝতে না পেরে ফোনের লাইন কেটে দিলাম ।  তবে তরুণের অভিযোগ মোটেই ফেলনা নয় ।  আমি লক্ষ্য করে দেখেছি ,  অনেক পাঠক পাঠিকা আমার নাম উচ্চারণ করতে গিয়ে সমস্যায় পড়েন ।  যেমন সেদিন একজন ফোন করে বললেন ,   ‘ আপনি কী আবুহেনা মোস্তফা কামাল বলছেন ?  ’  আমি বললাম ,   ‘ জি না ,  আমি আবুহেনা মোহাম্মদ আশরাফুল ইসলাম বলছি ।  ’  আর একজন একই প্রশ্ন করতে গিয়ে আমার নাম উচ্চারণে ব্যর্থ হলেন ।  আমি তাকে সাহায্য করলে তিনি বললেন ,   ‘ হাঁ হাঁ ,  এই ভদ্রলোককেই তো চাচ্ছি ।  ’   এবার একটা কেলেঙ্কারির ঘটনা বলি ।  একদিন আমার পেটে ভীষণ নিম্নচাপ দেখা দিয়েছে ।  বেডরুম সংলগ্ন টয়লেটে যাওয়ার প্রস্তুতি নিচ্ছি ।  এ সময় সিলেট থেকে এক ভদ্রমহিলার ফোন এলো ।  তিনি আমার লেখার প্রশংসা করলেন এবং লেখার নানা দিক নিয়ে কথা বলতে লাগলেন ।  আমি খুব সংক্ষেপে তার কথার জবাব দিচ্ছি আর চাতক পাখির মতো তাকিয়ে আছি টয়লেটের দিকে ।  এভাবে অনেক কষ্টে তার সাথে কথা শেষ করে সেলফোনটা টেবিলের ওপর রাখতে না রাখতেই সেটা আবার বেজে উঠলো ।  এবার ময়মনসিংহের এক স্কুল টিচার ফোন করেছেন ।  ভদ্রলোক লম্বা চওড়া সালাম দিয়ে আমিই সেই  ‘ যুদ্ধের পর ’  লেখাটির লেখক কী না জানতে চাইলেন ।  হাঁ সূচক জবাব দিয়ে একটু পরে আমি নিজেই রিং ব্যাক করবো বলে তাকে জানালাম ।  কিন্তু ভদ্রলোক নাছোড়বান্দা ।  বললেন ,   ‘ ফোনটা রাখবেন না প্লিজ !  আপনার সাথে অনেক কথা আছে ।  ’  আমার অবস্থা তখন আক্ষরিক অর্থেই লেজে গোবরে হয়ে যাওয়ার মতো ।  দাঁতে দাঁত চেপে বললাম ,   ‘ দশ মিনিট পরে কথা বলি !  ’  ভদ্রলোক আঁতকে উঠে বললেন ,   ‘ না ,  না ,  প্লিজ !  ’   আর সহ্য হলো না ।  সেলফোন হাতে নিয়েই ঢুকে পড়লাম টয়লেটে ।  কমোডে বসে হাল্কা হতে হতে কথা বলতে লাগলাম স্কুল টিচারের সাথে ।  আমার লেখা পড়ে তিনি দারুন ইম্প্রেসড্ ।  তার নিজের জীবনেও একটা ব্যর্থ প্রেমের ঘটনা আছে ।  সেই ঘটনার ওপর তিনি একটি কবিতা লিখেছেন ।  কবিতাটি আমাকে শোনাতে চান ।  আমি আমতা আমতা করে বললাম ,   ‘ বেশ শোনান ।  ’  দৃশ্যটি একবার কল্পনা করুন ।  কমোডে বসে প্রকৃতির ডাকে সাড়া দিতে দিতে আমি মোবাইল ফোনে পাঠকের লেখা ব্যর্থ প্রেমের কবিতা শুনছি ।  সবশেষে আমার ঘরের কথা কিছু বলি ।  এর আগে সাপ্তাহিক ২০০০ পত্রিকায় আমার লেখা একটা গল্প ছাপা হয়েছিল ।  ঐ গল্প পড়ার পর থেকে আমার দুই ছেলের গল্পের ওপর অরুচি ।  তারা সারাদিন মোবাইল ফোন আর ল্যাপটপ টেপাটেপি করে ।  কিন্তু ভুলেও আমার লেখা পড়ে না ।  তবে তাদের মা লুকিয়ে লুকিয়ে আমার সব লেখাই পড়েন ।  বাংলার নারী সর্বংসহা ।  বাজারে যাচ্ছি না ,  ব্যাংকে বিল দিতে যাচ্ছি না ,  ঘরে বসে শুধু লেখালেখি করছি আর যখন তখন তাঁকে চায়ের অর্ডার করছি - এসব যন্ত্রণা তিনি হাসিমুখে সহ্য করতে লাগলেন ।  লেখা ছাপা হলে তিনি আমাকে না দেখিয়ে গোপনে পড়েন ।  তবে আমি ঠিকই টের পেয়ে যাই ।  লেখা কেমন হয়েছে জিজ্ঞেস করলে তিনি মুখ টিপে হাসেন ,  কিছু বলেন না ।  আমি যখন অন্য কাজে ব্যস্ত থাকি তখন রান্নাঘর থেকে তিনি চিৎকার করে বলেন ,   ‘ লেখা ভালো হয়েছে ।  ’  এমনিতে আমার স্ত্রী অনেক কথা বলেন ।  কিন্তু পত্রিকায় আমার লেখা ছাপা হলে কেন জানি তিনি একটু লজ্জা লজ্জা করেন ।  এ সময় তাঁর মিটি মিটি হাসি বেড়ে যায় ,  কিন্তু কথাবার্তা কমে যায় ।  এর কারণ কী ,  আপনারা বলতে পারবেন ?   *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *         

                    




গল্পঃ জাত নেই



                        দুবলা পাতলা কল্পনা বিয়ের দু ’ বছরের মধ্যে মোটা হয়ে গেল ।  স্বামী সুশীল কুমার পাল হ্যাংলা একহারা গড়নের হওয়ায় শোবার চৌকিতে স্থান সংকুলানের তেমন সমস্যা ছিল না ।  কিন্তু আরও এক বছর পর চৌকির প্রস্থ আর কল্পনার দেহের প্রস্থ প্রায় এক হয়ে যাওয়ায় সমস্যা হলো ।  গোদের ওপর বিষফোঁড়া হয়ে দেখা দিল তিন মাসের শিশুকন্যা ইন্দ্রাণী ।  মা কল্পনা চৌকিতে কাত হয়ে না শুলে মেয়ে ইন্দ্রাণীর জায়গা হয় না । অগত্যা কল্পনাকে বহু কষ্টে কাত হয়ে শুয়ে রাত পাড়ি দিতে হয় ।  আর সুশীলের জন্য বরাদ্দ ঘরের মেঝে ।  সেখানে মাদুরের ওপর কাঁথা বিছিয়ে শুয়ে সুশীল রাত কাটায় ।  নলের ছাউনি দেওয়া ছোট্ট এক চিলতে ঘর ।  অতিরিক্ত একখানা চৌকি রাখার জায়গা নেই ।  তা ’  ছাড়া চৌকি কেনার সামর্থ্যও নেই সুশীলের ।  গঞ্জের হাটে ছোট পরিসরে তার মাটির হাঁড়ি পাতিলের দোকান ।  অল্প পুঁজির ব্যবসা ।  আয় রোজগারও কম ।  এদিকে বউয়ের রাক্ষুসে ক্ষুধা ।  ঘরে চাল থাকলে সে তিন বেলাই ভাত খায় ।  সুশীল ও তার মা গৌরীবালা দু ’ জন মিলে যা খায় ,  কল্পনা একা একবেলাতেই তা ’  খেয়ে ফেলে ।  গৌরীবালা বিড় বিড় করে বউয়ের মুণ্ডপাত করে ।  হাভাতে ঘরের বেটি ।  এভাবে খেলে সংসার তো লক্ষ্মীছাড়া হবেই ।  বাস্তুভিটা ছাড়া সুশীলের এক কানি আবাদি জমি নেই ।  চাল কিনতে কিনতে তার ফকির হওয়ার দশা ।  কিন্তু উপায় কি ?  বউকে তো আর উপোষ রাখা যায়না । আশেপাশে আরো দশ বারো ঘর কুমারের বাস ।  তারা সুশীলকে দেখলে অহেতুক দাঁত কেলিয়ে হাসে ।  নাদুস নুদুস বউয়ের পাটখড়ি স্বামী ।  সুশীল লজ্জা পায় ।  কিন্তু কিছু বলতে পারেনা ।  সে মাথা নিচু করে চলাফেরা করে ।  গ্রামের এই অংশটি অনাদিকাল থেকে পালপাড়া নামে পরিচিত ।  যদিও পালেরা এখন অনেকেই পৈতৃক ব্যবসা থেকে সরে গেছে ।  দিনরাত পশুর মতো খেটেও এ পেশায় ভাত জোটে না ।  এ্যালুমিনিয়াম ,  স্টীল ,  মেলামাইন ,  সিরামিক আর প্লাস্টিক এসে মাটির তৈরি হাঁড়ি পাতিল ও তৈজসপত্রের ব্যবসা কেড়ে নিয়েছে ।  গ্রামের মানুষরাও আজকাল আর মাটির হাঁড়ি পাতিল কিনতে চায় না ।  সাত পুরুষের ব্যবসা আঁকড়ে পড়ে থেকে লাভ কি ?  তাই পালদের অনেকেই এখন খালে বিলে মাছ ধরে আর ক্ষেতমজুরী করে ।  সুশীলের মতো দু ’ চারঘর পাল টিকে আছে কোনমতে ।  মাটির তৈরি হাঁড়ি পাতিল ,  কলস ,  সরাই ,  ঢাকনা ,  সানকি এসবের বিক্রি প্রায় নেই বললেই চলে ।  মাটির পুতুল ,  মাটির ব্যাংক ,  হাতি ,  ঘোড়া ,  রবীন্দ্রনাথ ,  নজরুল এইসব বেঁচে কোনরকমে পেট চলে ।  গরমের সময় সরাই ,  কলস কিছু বিক্রি হয় ।  তবে দুর্গাপূজার সময় সুশীলের আয় রোজগার ভালো ।  পালপাড়ার কুমারদের মধ্যে সুশীলের হাতের কাজের সুনাম আছে ।  এই গাঁয়ের দুটো বারোয়ারী পূজার প্রতিমা তাকেই তৈরি করতে হয় ।  আশেপাশের গ্রাম গুলো থেকেও অর্ডার আসে ।  সুশীল তার মা আর বউকে নিয়ে তখন সারা দিন রাত কাজ করে ।  মোটা বউটা হাঁসফাঁস করতে করতে মাটিতে জল মিশিয়ে কাদা ছানে ।  বৃদ্ধা গৌরীবালা সুতো দিয়ে কানে ঝোলানো মোটা কাঁচের চশমা পরে প্রতিমার গায়ে আঁকিবুকি কাটে ।  ভুল হলে ছেলের কাছে ধমক খায় । সুশীল ছোটবেলায় তার বাবার হাত ধরে কাজ শিখেছে ।  তখন এই গ্রামসহ আশেপাশের প্রায় এক কুড়ি গ্রাম ছিল হিন্দুপ্রধান ।  ছিল জমিদার লোকনাথ চৌধুরীরা তিন ভাই ।  সার্বজনীন পূজার পাশাপাশি জমিদার বাড়িতেও জাঁকজমকের সাথে পূজা হতো ।  আর শুধু কি দুর্গাপূজা ?  লক্ষ্মী ,  স্বরস্বতী ,  গনেশসহ সব রকম প্রতিমা তৈরির কাজ পেত সুশীলের বাবা ।  আশ্বিন মাসে জমিদার বাড়িতে তার ডাক পড়তো ।  প্রতিমা তৈরির বায়না বাবদ জমিদার পত্নীর কাছ থেকে একজোড়া ধূতি ,  একখানা গামছা ,  এক ভাঁড় রাবড়ি আর পাঁচ সিকে পয়সা পেয়ে সুশীলের বাবা আভূমি মাথা ঠেকিয়ে সাষ্টাঙ্গে প্রণাম করতো ।  বাবার দেখাদেখি আট দশ বছরের সুশীলও তাই করতো ।  সেসব দিন কোথায় গেল ,  কে জানে ?  জমিদারী উঠে গেল ।  লোকনাথ চৌধুরী মারা গেল ।  তার দুই ভাই বিশ্বনাথ ও ভোলানাথ চৌধুরী সপরিবারে হিন্দুস্তান চলে গেল ।  তাদের আগে পরে বাড়িঘর জায়গা জমি বেঁচে ও বিনিময় করে বহু হিন্দু পরিবার ওপারে চলে গেল ।  সুশীলদের মতো যাদের নেহাত কোথাও যাবার কোন উপায় নেই ,  শুধু তারাই কপালে সংখ্যালঘুর তকমা ঝুলিয়ে মাটি কামড়ে পড়ে রইল ।  সুশীলের বাবা ক্ষয়রোগে ভুগে দেশ স্বাধীন হবার আগেই মারা গেল ।  যুদ্ধের সময় সুশীলের যুবতী বোনটাকে গ্রামের রাজাকাররা ধরে নিয়ে গিয়ে আর্মি ক্যাম্পে দিয়ে এল ।  তাকে ফিরে পাওয়ার আশা ত্যাগ করে সুশীল মাকে নিয়ে পালিয়ে গেল ভারতে ।  সেখানে নয় মাস শরণার্থী শিবিরে কাটিয়ে দেশ স্বাধীন হবার পর আবার ফিরে এল গ্রামে ।  পোড়া ভিটায় কোনমতে একখানা ঘর তুলে আবার মাটি পুড়িয়ে শুরু হল তার পেটের জ্বালা মেটানোর সংগ্রাম । সুশীলের অনেক বয়স হলো ,  অথচ সে বিয়ে করছে না দেখে নানা জনে নানা কথা বলে ।  মানুষের কথার অত্যাচারে শেষে বিয়ে করা হলো ।  কিন্তু বউটা মোটা হয়ে যাওয়ায় কথার অত্যাচার পিছু ছাড়ে না ।  চালের দাম বাড়ছে কেন ,  সুশীলের ঘরে গিয়ে ওর বউকে দেখো ।  মেঝের মাটি দেবে যাওয়ায় বানের জল সুশীলের ঘরে ঢোকে ।  শুধু নুন ভাত খেয়েই এই দশা ,  ব্যঞ্জন পেলে আরো না জানি কি হয় ! দেহ কমানোর জন্য যে যা বলে ,  কল্পনা তাই খায় ।  শেকড় বাকড় ,  তেলাকুচার পাতা ,  নিমের রস ,  তুলসী পাতার ছেঁচা ।  কিছুতেই কিছু হয় না ।  একবেলা না খেয়ে থাকলে অন্যবেলা হাঁড়িতে দু ’ মুঠো চাল বেশি নিতে হয় ।  উপোষ থাকা মানে কল্পনার অর্ধেক মরে যাওয়া ।  ঘর ঝাড়ু দিতে ওর কষ্ট হয় ।  বুকের ভেতরটা ধড়ফড় করে ।  দু ’ হাঁটুতে ভীষণ ব্যথা ।  একটানা দু ’ মিনিট দাঁড়িয়ে থাকলে পায়ে ঝিঁঝিঁ ধরে ।  বারো হাত শাড়িতেও শরীরটা ঠিকমতো ঢাকে না ।  অথচ এমন মায়ের বুকে দুধ নেই ।  মেয়েটার জন্মের পর মাসখানেক অল্প স্বল্প দুধ পেয়েছিল ।  তারপর আর নেই ।  কলমির শাক ,  শাপলার ডাঁটা ,  অনন্তমূল ,  নিশিন্দার পাতা এত কিছু খেয়েও কল্পনার বুকে দুধ আসেনা ।  ইন্দ্রাণী ক্ষিধের জ্বালায় কুন কুন করে কাঁদে আর বুড়ো আঙুল মুখে পুরে চুষতে থাকে ।  মেয়ের মুখের দিকে তাকিয়ে কল্পনার ভারি কষ্ট হয় ।  মায়ের মন !  নিজের শুকনো বুকে মেয়ের ক্ষুধার্ত মুখটা বার বার চেপে ধরে ।  কিন্তু ইন্দ্রাণী দুধ না পেয়ে মুখ সরিয়ে নেয় ।  চিৎকার করে কেঁদে ওঠে । গোষ্ঠ পালের পাঁঠীটা বাচ্চা বিয়ানোর পর ওর বউ দু ’ একদিন পর পর মাটির খুরিতে করে যৎসামান্য দুধ দিয়ে যেতো ।  এখন সে দুধও বন্ধ হয়ে গেছে ।  পাঁঠী আর দুধ দেয় না ।  ইন্দ্রাণীর কান্না শুনে কল্পনা চোখে অন্ধকার দেখে ।  জল ঢেলে ভাতের মাড় পাতলা করে মেয়েটাকে খাওয়ানোর চেষ্টা করে সে ।  ইন্দ্রাণী খেতে চায় না ।  হাত পা ছুঁড়ে তারস্বরে চিৎকার করে । সুশীলের বেচাকেনা নেই ।  সামান্য যা হয় ,  তা ’  চাল কিনতেই শেষ ।  সেই চালে দু ’ বেলাও তিনটি পেট ভরে না ।  পূজা পার্বণ থাকলে মেয়েটার এত কষ্ট হতো না ।  গঞ্জের হাটে গরুর দুধ বিক্রি হয় ।  কিন্তু তারা বাঁকি দিতে চায় না ।  বাঁকিতে দুধ বেচলে নাকি গরুর দুধ দেওয়া কমে যায় ।  তাছাড়া ওদের ঘরেও অনেক গুলো মুখ হাঁ করে থাকে ।  দুধ বিক্রি হলে তবে ওদের অন্ন জোটে ।  বাঁকিতে দুধ দেবে কি করে ?  গাঁয়ে যাদের গরু আছে ,  তারা সুশীলের ছায়া মাড়াতে চায় না ।  পালপাড়ায় কারো গরু নেই ।  তাদের অবস্থা আরো করুণ ।  মুসলমানদের কাছে দুধ চাইতে সুশীলের লজ্জা করে ,  ভয়ও লাগে । কল্পনার পেট পুরে খাওয়া জোটে না ।  মেয়ে ইন্দ্রাণীর মতো তারও ক্ষিধের কষ্ট ।  কিন্তু তার ঢবঢবে মোটা শরীর দেখে কে বলবে যে সে অর্ধাহারে অনাহারে আছে ?  সবাই শুধু ঠাট্টা করে ।  কল্পনা ঘরে বসে আঁচল দিয়ে চোখ মোছে ।  নিজের কষ্ট সহ্য হয় ,  কিন্তু তিন মাসের শিশুকন্যা ইন্দ্রাণীর কষ্ট যে তার সহ্য হয়না ।  মেয়েটার কান্না শুনতে শুনতে সুশীল অস্থির হয়ে যায় ।  বিরক্ত হয়ে সে অনেক রাত পর্যন্ত মেম্বার মতি মিয়ার বাঁশের ঝাড়ের পাশে পুকুর পাড়ে গিয়ে বসে থাকে ।  বাঁশের ঝাড়ের গা ঘেঁষে মতি মিয়ার কামলা মনসুরের একচালা ছনের ঘর ।  ক ’ দিন আগে তার বউয়েরও বাচ্চা হয়েছে ।  কিন্তু তার বাচ্চার কান্না শোনা যায়না ।  মনসুরের অবস্থা সুশীলের চেয়ে ভালো নয় ।  একমুঠো এনে আধামুঠো খাওয়া ।  তার বউটাও পেট ভরে খেতে পায় না ।  সুশীল রাতের আকাশে মিটমিটে তারাগুলোর দিকে তাকিয়ে থাকে ।  হয়তো মনে মনে ভগবানকে খোঁজে সে ।  তার যে কিছু নালিশ আছে ভগবানের কাছে !  তিনি ছাড়া তার নালিশ আর কে শুনবে ? ভগবান বোধহয় সত্যি সত্যিই একদিন তার নালিশ শুনলেন ।  সেদিন হাট থেকে ফিরতে সুশীলের বেশ রাত হয়ে গেল ।  বেচাকেনা একটু ভালো হওয়ায় সেদিন সে মাটির ভাঁড়ে ইন্দ্রাণীর জন্য দশ টাকার দুধ নিয়েছে ।  এক কেজি চাল আর আধা কেজি আলু কিনে গামছায় বেঁধে ঘাড়ে ফেলে দুধের ভাঁড় হাতে লম্বা লম্বা পা ফেলে সুশীল ঘরে ফিরলো ।  দেখলো চারদিক একেবারে শান্ত ।  ইন্দ্রাণীর কান্নার আওয়াজ নেই ।  অবশ্য ক ’ দিন থেকে ইন্দ্রাণী দিনের বেলা এক আধটু কাঁদলেও রাতে আর মোটেও কাঁদে না ।  কেন কাঁদে না ,  কে জানে ?  বৃদ্ধা গৌরীবালা মাটির বারান্দায় দড়ির খাটিয়ায় শুয়ে ঘুমোচ্ছে ।  কিন্তু ঘরে কল্পনা বা ইন্দ্রাণী কেউ নেই ।  ব্যাপার কি ?  ওরা গেল কোথায় ? মায়ের ঘুম ভেঙ্গে যাবে বলে সুশীল সাড়া শব্দ না করে গামছার পোঁটলা ও দুধের ভাঁড় ঘরের মেঝেতে নামিয়ে রেখে চিন্তিত মুখে ওদের সন্ধানে বের হলো ।  রাতের পালপাড়া নির্জন নিস্তব্ধ ।  কোন ঘরে কোন আলো নেই ।  আশেপাশে কোথাও ওদের খুঁজে না পেয়ে সুশীল ঘাবড়ে গেল ।  এমন তো কোনদিন হয় না !  শুক্লপক্ষের চাঁদের আলোয় মতি মিয়ার বাঁশের ঝাড়ে মৃদুমন্দ বাতাসের ঢেউ ।  কি ভেবে সেদিকে খুঁজে দেখার সিদ্ধান্ত নিল সুশীল ।  ওর কপালে বিন্দু বিন্দু ঘাম ।  বাঁশের ঝাড় পেরিয়ে পুকুরের কাছাকাছি আসার পর চাঁদের আলোয় দু ’ জন নারীর অবয়ব চোখে পড়লো ওর ।  পুকুর পাড়ে একটা খেজুর গাছের পাশে বসে রয়েছে ওরা ।  কিন্তু ওরা কারা ?  এত রাতে কি করছে ওখানে ?  সুশীল ওদের পেছন থেকে নিঃশব্দে পা টিপে টিপে কাছে গিয়ে দেখলো ,  ওর বউ কল্পনা আর মনসুরের বউ সালেহা ঘাসের ওপর পাশাপাশি বসে ফিস ফিস করে কথা বলছে ।  সে অবাক হয়ে দেখলো ,  ইন্দ্রাণীকে বুকে নিয়ে সালেহা পরম মমতায় দুধ খাওয়াচ্ছে আর মাথায় হাত বুলিয়ে দিচ্ছে ।  চাঁদের আলোয় কল্পনার আধখানা মুখে তৃপ্তির হাসি ।  চারপাশে ঝিঁঝিঁ পোকার ডাক ।  জোনাকিরা উড়ে উড়ে আলো ছড়াচ্ছে বাঁশ ঝাড়ে ।  কোথাও কেউ নেই ।  সুশীলের মনে হলো ,  শুধু ঈশ্বর আছেন এখানে ,  যিনি দৃশ্যমান না হয়েও সব জায়গায় থাকেন ।  এত সুন্দর দৃশ্য তিনি কি আর দেখছেন না ?  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  * এই গল্পটি ঢাকা বিশ্ববিদ্যালয়ের এমিরিটাস প্রফেসর ডঃ সিরাজুল ইসলাম চৌধুরী সম্পাদিত ত্রৈমাসিক পত্রিকা  ‘ নতুন দিগন্ত ’   –  এর ত্রয়োদশ বর্ষ এপ্রিল - জুন ২০১৫ সংখ্যায় প্রকাশিত ।  গল্পটি অনেক আগে সামু ব্লগেও প্রকাশিত হয়েছে ।  ব্লগার বন্ধুদের মধ্যে যারা এটি পড়েননি ,  তাদের জন্য গল্পটি পুনরায় পোস্ট দিলাম ।  

                    




রম্যরচনাঃ একজন পুরুষ মানুষ



                        কিছুদিন আগে টেনিস তারকা মার্টিনা হিঙ্গিস স্বামী নির্যাতন করে সংবাদের শিরোনাম হয়েছেন ।  পান থেকে চুন খসলেই তিনি নাকি তার স্বামী হিথবোল্ট হুটিনকে মারধোর করেন ।  এ কাজে হিঙ্গিসের মা ও মায়ের বয়ফ্রেন্ড মাঝে মাঝে হিঙ্গিসকে সহযোগিতা করেন ।  সম্প্রতি হিঙ্গিসের নির্যাতনে অতিষ্ঠ হয়ে মৃত্যুভয়ে সুইজারল্যান্ড ছেড়ে ফ্রান্সে পালিয়ে গেছেন পেশায় শো - জাম্পার হুটিন । খুব দজ্জাল টাইপের কোন মহিলার সাথে গোবেচারা টাইপের কোন পুরুষ মানুষের বিয়ে হলে এমন ঘটনা ঘটতে পারে ।  আমাদের দেশেও এমন ঘটনা বিরল নয় ।  তবে নিজের পুরুষত্ব নিয়ে অন্যদের মাথা ব্যথা শুরু হয়ে যেতে পারে ,  এই আশংকায় অনেক পুরুষই তার স্ত্রীর দ্বারা নির্যাতিত হবার ঘটনা চেপে যান । অনেক দিন আগের কথা ।  আমার মা - খালাদের মধ্যে সেজখালা ছিলেন অত্যন্ত বদরাগী ও জেদি মহিলা ।  দুর্ভাগ্যক্রমে  ( অথবা সৌভাগ্যক্রমে )  সেজখালু আব্দুর রহমান সাহেব ছিলেন তার সম্পূর্ণ বিপরীত চরিত্রের ।  নেহাতই নিরীহ ও মিতবাক স্বভাবের মানুষ ।  ফলে তারা দু ’ জন ছিলেন সে যুগের হিঙ্গিস ও হুটিন ।  সেজখালা প্রায়ই সেজখালুকে মারধোর করে বাসা থেকে বের করে দিতেন ।  তার এই স্বভাবের কারণে আমার মা ও অন্য খালারা ভীষণ বিব্রত বোধ করতেন ।  তারা তাদের এই দজ্জাল বোনটিকে অনেক শাসন করেও নিয়ন্ত্রণে আনতে পারতেন না ।  রহমান সাহেবের ভায়রাদের মধ্যে আমার আব্বা ছিলেন উকিল মানুষ ।  তিনি রহমান সাহেবের দুর্দশা দেখে মনে মনে পুলকিত হলেও মুখ গম্ভীর করে বলতেন ,   ‘ একটা মামলা ঠুকে দেবে নাকি ,  রহমান ?  তুমি যদি রাজী থাকো তো বল ,  কাগজপত্র তৈরি করি ।  ’ সেজখালু আঁতকে উঠে বলতেন ,   ‘ না না ভাইজান ,  এ কাজ করা যাবে না ।  ’ একই শহরে থাকার কারণে সন্ধ্যের পরে এমন ঘটনা ঘটলে সেজখালু সটান চলে আসতেন আমাদের বাসায় ।  কাঁদতে কাঁদতে মাকে সব খুলে বলতেন ।  চোখ মুছতে মুছতে দীর্ঘশ্বাস ছেড়ে বলতেন ,   ‘ বুবু ,  আপনি একটা কিছু করেন ।  এভাবে তো আর পারা যায় না !  ’ মা তাকে সান্ত্বনা দিয়ে বলতেন ,   ‘ তা ’  তুমি কেন তাকে কষে দু ’ টা চড় দিতে পারো না ,  বল তো ?  কেমন মরদ তুমি ?  ’ সেজখালু ভেউ ভেউ করে কেঁদে উঠে বলতেন ,   ‘ সর্বনাশ !  ’ কিসের সর্বনাশ ,  কার সর্বনাশ - আমরা ভাই বোনরা ছোট ছিলাম বলে ঠিক বুঝে উঠতে পারতাম না ।  সেজখালু সে রাতে আর বাসায় ফিরতেন না ।  রাতে খাওয়া দাওয়া করে আমাদের বাসায় থেকে যেতেন ।  পরদিন সকালে নাস্তার পর মা তাকে রিক্সায় তুলে সেজখালার কাছে দিয়ে আসতেন ।  সেখানে সেজখালাকে মা তর্জন গর্জন সহকারে দু ’ চারটা চড় থাপড় দিলেও তার কোন ভাবান্তর হতো না ।  মা চলে গেলে সেজখালুর কপাল আরও খারাপ আছে - এমন একটা দাঁত কিড়মিড় করা প্রতিজ্ঞা নিয়ে তিনি মায়ের হাতে চড় থাপড় খেয়ে ভেজা বেড়ালের মতো অপেক্ষা করতেন ।  এমন ঘটনা একাধিকবার ঘটেছে । আমরা ভাই বোন ছিলাম হাফ ডজন ,  আর সেজখালার ছেলেমেয়ে ছিল পৌনে এক ডজন ।  আমাদের একটা আর ওদের দুটো মারা যাবার পরের হিসাব এটা ।  আব্বা ওকালতি পেশার সূত্রে যথেষ্ট সচ্ছল ছিলেন ।  কিন্তু সেজখালু আয়কর অফিসে চাকরি করেও ঘুষ খেতে জানতেন না বলে তার সংসারে অভাব অনটন ছিল নিত্যসঙ্গী ।  খালা - খালুর মধ্যে খিটিমিটি লাগার সেটাই ছিল সম্ভবতঃ প্রধান কারণ ।  নিয়মিত বিরতিতে জন্ম নেওয়া নয়টি ছেলেমেয়ের ওপর আমার দজ্জাল খালার তেমন কোন নিয়ন্ত্রণ ছিল না ।  আমার এই খালাতো ভাই বোনরা বাসায় প্রতিদিন একে অন্যের সাথে হাতাহাতি মারামারি করতো ।  ধ্বস্তাধস্তি ,  গালাগালি ,  ভাংচুর ইত্যাদি ছিল নিত্যদিনের ঘটনা ।  সেজখালা তাদের সামলাতে না পেরে উনুনের লাকড়ি দিয়ে বেধড়ক মারধোর করতেন ।  রান্নাঘর থেকে হাঁড়ি পাতিল ,  খুন্তি ,  বেলনা এসব ছুঁড়ে তাদের দমন করার চেষ্টা করতেন ।  রাস্তার পাশে বাসা হওয়ায় রান্নাবান্নার এসব সাজসরঞ্জাম দরজা বা জানালা গলে প্রায়ই রাস্তায় গিয়ে পড়তো ।  খালু বাসায় থাকলে তিনিই সেসব কুড়িয়ে নিয়ে আসতেন ।  আর তিনি না থাকলে প্রতিবেশী বা পথচারীরা কুড়িয়ে এনে দিয়ে যেত । সেজখালার বাসায় এমন ভয়াবহ অবস্থার কারণে আমরা পারতপক্ষে সে বাসায় খুব একটা যেতাম না ।  তবে সেজখালা তার ছেলেমেয়ে নিয়ে মাসে অন্ততঃ একবার হলেও আমাদের বাসায় বেড়াতে আসতেন ।  তখন খালাতো ভাই বোনরা এক বেলার মধ্যে আমাদের বাসার সব কিছু লণ্ডভণ্ড করে দিয়ে চলে যেত । একবার সেজখালার বড় মেয়ে আতিয়া পাড়ার এক বেকার ছেলের সাথে পালিয়ে গেল ।  সেজখালা মেয়ের এই দুঃসাহসিক কাজের জন্য তার জন্মদাতাকে দায়ী করে মহা হৈ চৈ শুরু করে দিলেন ।  তিনি সেজখালুকে অকথ্য ভাষায় গালি গালাজ করে বাসা থেকে বের করে দিলেন ।  স্ত্রীর টানা হেঁচড়ায় জামার সব ক ’ টা বোতাম খুইয়ে সেজখালু চোখ মুছতে মুছতে আমাদের বাসায় এসে যথারীতি মাকে তার হেনস্থার কথা খুলে বললেন এবং রাতে খাওয়া দাওয়া করে ঘুমিয়ে গেলেন ।  সকালে ঘুম থেকে ওঠার পর মা তার জামায় নতুন বোতাম লাগিয়ে দিয়ে বললেন ,   ‘ শোন রহমান ,  আজ অফিস থেকে তুমি সোজা এখানে চলে আসবে ।  এক সপ্তাহ তুমি এখান থেকে অফিস করবে ।  একদম বাসায় যাবে না ,  ঠিক আছে ?  দেখি ,  তোমার বদমাশ বউটা সোজা হয় কী না !  ’ সেজ খালু মাথা নেড়ে বললেন ,   ‘ জী আচ্ছা ,  বুবু ।  আমি এক সপ্তাহ যাবো না ।  ’ আব্বা মোলায়েম কণ্ঠে বললেন ,   ‘ একটা মামলা ঠুকে দিলে হতো না ?  ’ মা রেগে গিয়ে বললেন ,   ‘ তুমি আবার আগুনের মধ্যে পাটখড়ি দিয়ো না তো !  রহমান যদি সাত দিন না যায় তো ও শয়তানী বাপ বাপ করে সোজা হয়ে যাবে ।  ’  ‘ আরে বাবা ,  আমি কী বলছি আগে ভালো করে শোন ।  ’  আব্বা তার পেশাগত কৌশল খাটিয়ে প্রসঙ্গটা দক্ষতার সাথে পাল্টে দিয়ে বললেন ,   ‘ আমি বলছি ,  যে হারামজাদা আতিয়াকে নিয়ে পালিয়েছে ,  তাকে তার বাপসহ আসামী করে একটা মামলা দিতে ।  ’ মা বললেন ,   ‘ না ,  ওসব মামলা মোকদ্দমায় যাওয়ার দরকার নাই ।  আদা খাবে যে ,  ঝাল বুঝবে সে ।  রহমান ,  তুমি সাত দিন তোমার বাসায় যাবে না ,  ঠিক আছে ?  ’  ‘ জী বুবু ।  সাত দিন যাবো না ।  ’ কিন্তু কিসের সাত দিন ?  অফিস শেষে সেজখালু সুড় সুড় করে সোজা নিজের বাসায় ফিরে গেলেন ।  সম্ভবতঃ স্ত্রীর হাতে অধিকতর লাঞ্ছনার ভয়ে তিনি বিদ্রোহ করার সাহস পেলেন না ।  সন্ধ্যের পর আব্বা খোঁজ খবর নিয়ে বাসায় এসে মাকে বললেন ,   ‘ শোন ,  ভয়ে কাঁপে কাপুরুষ ,  লড়ে যায় বীর ।  তোমার ভগ্নিপতি রহমান মহাবীর আলেকজান্ডারের মতো অত্যন্ত সাহসের সাথে নিজ বাসায় অবস্থান করছে ।  তোমার চিন্তা করার কোন কারণ নাই ।  স্ত্রীর ভয়ে গৃহত্যাগ করবে ,  তোমার ভগ্নিপতি এত দুর্বল পুরুষ নয় ।  কী বুঝলে ?  ’ মা কপালে হাত দিয়ে কিছুক্ষণ চুপচাপ বসে থাকলেন ।  তারপর বিড় বিড় করে বললেন ,   ‘ এমন কোমর ভাঙ্গা পুরুষ মানুষ আমি জীবনেও দেখিনি ।  ’ আব্বা পোশাক পাল্টে এসে মায়ের কাছে বসে বললেন ,   ‘ রহমান তার জন্মের দু ’ বছর পর থেকেই এতিম ।  বাপ - মা হারিয়ে মামা - মামীর সংসারে লাঞ্ছনা গঞ্জনার মধ্যে মানুষ হয়েছে ।  ওর কোমর শক্ত হবে কোত্থেকে ?  ওর সাথে কখনো খারাপ ব্যবহার করো না ।  একপালা ছেলেমেয়ে নিয়ে অভাবের সংসারে সে এমনিতেই হাবুডুবু খাচ্ছে ।  ইনকাম ট্যাক্স অফিসে চাকরি করেও সে এক পয়সা ঘুষ খায় না ।  ওর সততাকে সম্মান করা উচিৎ ।  ’ নব্বই সালে চাকরি থেকে রিটায়ার করার পরে সেজখালুর ওপর নির্যাতনের মাত্রা আরও বেড়ে গেল ।  বুড়ো বয়সেও সেজখালার ভয়ে তিনি সব সময় তটস্থ হয়ে থাকতেন ।  সেজখালা বাতের ব্যথায় কাহিল হয়ে পড়লেও স্বামী নির্যাতনের সময় সম্ভবতঃ সেই ব্যথার কথা ভুলে যেতেন ।  বড় হবার পর ছেলেমেয়েরা বিয়ে শাদী ও পেশাগত কারণে এদিক ওদিক ছড়িয়ে ছিটিয়ে গেল ।  এক ছেলে আর ছেলের বউ নিয়ে সেজখালার হালকা পাতলা সংসার ।  কিন্তু সেই সংসারেও শান্তি নেই ।  সকাল থেকে রাত পর্যন্ত সেজখালার হম্বি তম্বিতে সবাই অস্থির ।  বাজার থেকে আনা মাছের পেট নরম - অতএব এক্ষুনি মাছ বদলে আনো ,  এবারের চালে কাঁকর বেশি - বুড়ো হয়ে কী কানা হয়ে গেছো ?  ,  কলের মুখ দিয়ে পানি পড়া কমে গেছে - এক্ষুনি মিস্ত্রী ডাকো -  সেজখালার এমন নন - স্টপ বকবকানিতে সেজখালু বুড়ো বয়সেও পুতুল নাচের মতো নাচতে থাকেন ।  তবে আশ্চর্যের ব্যাপার কী জানেন ,  ২০০৩ সালে সেজখালু অসুস্থ হয়ে হাসপাতালে ভর্তি হলে সেজখালার সব হম্বি তম্বি উবে গিয়ে মুখ শুকিয়ে গেল । নার্সদের ওপর ভরসা না করে তিনি নিজেই বাতের অসহ্য যন্ত্রণা উপেক্ষা করে দিন রাত খালুর সেবা যত্ন করতে লাগলেন ।  কিন্তু ডাক্তারদের আপ্রাণ চেষ্টা এবং খালার নির্ঘুম সেবা যত্ন সত্ত্বেও খালুকে বাঁচানো গেল না ।  খালুর শেষ সময়ে আমরা আত্মীয়স্বজন অনেকেই তার পাশে ছিলাম ।  তিনি মারা গেছেন শুনে সেজখালা ফিট হয়ে পড়ে গেলেন ।  তাকে ধরাধরি করে হাসপাতালের বিছানায় নেওয়া হল ।  পাক্কা ছাব্বিশ ঘণ্টা পর তার জ্ঞান ফিরলে প্রথম যে কথাটি তিনি বললেন ,  তা ’  হল ,   ‘ আতিয়ার বাপ কোথায় ?  ’ এই ছাব্বিশ ঘণ্টায় আতিয়ার বাপের দাফন কাফন সব হয়ে গেছে ।  অত্যন্ত বেদনার্ত ভাষায় সে কথা খালাকে বলা হল ।  শুনে খালা আবার ফিট হয়ে গেলেন । রচনাঃ ১২ / ১১ / ১৩ - ১৩ / ১১ / ১৩ *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  * লেখাটি পূর্বে প্রকাশিত ।  স্বল্প পঠিত হওয়ায় পুনরায় পোস্ট দেওয়া হলো ।   ( সত্য ঘটনা অবলম্বনে ) 
                            
                    




গল্পঃ আমি জন্মাতে চাই না




                        সূর্য ডোবার আগে ছাতিম গাছটার নিচে এসে বসে ওসমান ।  নদীর ঘোলা পানিতে পাক খাওয়া ঢেউয়ের দিকে সে তাকিয়ে থাকে শুন্য দৃষ্টিতে ।  উজান থেকে ধেয়ে আসা পানি রাক্ষসের মতো গ্রাস করছে নদীপাড়ের বাড়িঘর ,  গাছপালা আর ফসলী জমি ।  এবারের বর্ষায় এই ছাতিম গাছটাকেও হয়তো গিলে খাবে রাক্ষুসী পদ্মা ।  আর তারপর ?  বাপ দাদার দু ’ কানি ভিটে হয়তো আর রক্ষা পাবেনা ।  তখন আরো অনেকের মতো ওসমানকেও তার চলৎশক্তিহীন বুড়ো মা আর লিকলিকে শরীরের অপুষ্ট পোয়াতি বউটাকে নিয়ে পানি উন্নয়ন বোর্ডের দুর্বল বেড়ি বাঁধের ওপর আশ্রয় নিতে হবে ।  প্রতিবছরই নদী ভাঙ্গে আর কপালভাঙ্গা লোক গুলো আশ্রয় নেয় বাঁধের ওপর ।  আতংক আর অনিশ্চয়তার ছায়া আষ্টেপৃষ্ঠে জড়িয়ে ধরে ওসমানকে । বিয়ের ছয় বছর পর এই প্রথম পোয়াতি হয়েছে বউটা ।  লক্ষীবালা কাল বিকেলে এসে দেখে গেছে তাকে ।  সময় হয়ে গেছে ।  ব্যথা উঠলে খবর দিতে বলে গেছে ওসমানকে ।  কিন্তু নদীর দিকে তাকিয়ে ভয়ে গলা শুকিয়ে যায় ওসমানের ।  একমাস আগেও বাবা হওয়ার আনন্দে উত্তেজিত ছিল সে ।  তারপর বর্ষা এলো ।  ফুলে ফেঁপে ওঠা নদীর পানি অজগরের মতো সবকিছু গিলে খেতে খেতে এগিয়ে এলো ওর ঘরের দিকে ।  আতংকের হিংস্র থাবা কেড়ে নিল ওর বাবা হতে যাওয়ার সব আনন্দ আর উত্তেজনা ।  মানু মুন্সীর দেড় খানা মাটির ঘর চোখের নিমেষে হারিয়ে গেল পদ্মার পেটে ।  ছাতিম গাছটা থেকে আর মাত্র দশ বারো হাত উত্তরে ফোঁস ফোঁস করছে পদ্মা নামের অজগরটা ।  হয়তো আজ কালের মধ্যেই ওসমানের পালা ।  কানের কাছে সব সময় ক্ষুধার্ত ঘোলা পানির হিংস্র গর্জন ।  ভয়ে নীল হয়ে যায় ওসমান । বউটা নতুন পোয়াতি ।  ছয় বছর কোন ছেলেপুলে হয়নি ।  গ্রামের লোক এটা সেটা বলতো ।  শশুর বাড়ির লোকদের সন্দেহ ওসমানকে ।  গাঁও গেরামের হিসাবে তার বিয়ে হয়েছে বেশি বয়সে ।  চাচাশশুর আমজাদ মিয়া বলে ,   ‘ আমগো জামাই বান্ঝা ।  মাইয়ার কোন দোষ নাই ।  ’  খুবই লজ্জার কথা ।  গ্রামের নারী পুরুষ দু ’ ভাগে ভাগ হয়ে গেল ।  নারীদের অভিমত ,   ‘ মাইয়া বান্ঝা ।  ’  বেশির ভাগ পুরুষই বিজ্ঞের মতো মাথা নেড়ে বলে ,  ওসমান সন্তান জন্মদানে অক্ষম ।  পুরুষ মানুষের সবচে ’  দুর্বল জায়গায় ঘা ।  ওসমান শুকনা মুখে মানুষ জন এড়িয়ে চলাফেরা করে ।  কারো চোখের দিকে তাকিয়ে কথা বলতে সাহস পায়না ।  ওসমানের পঙ্গু মা দড়ির খাটে শুয়ে থেকে চিন্ চিনে গলায় যথাসাধ্য প্রতিবাদ করে ।  বলে ,   ‘ পুরুষ মানুষ কখনো বান্ঝা হয়না ।  তোমাগো মাইয়া বান্ঝা ।  ’ বউটা এসব শুনে শুধু নিঃশব্দে কাঁদে ।  কায়দা আমপারা ছাড়া তো আর কোন পড়া লেখা নাই ।  মানুষের অনেক কথা সে ঠিক মতো বুঝে উঠতে পারেনা ।  আর ওসমান চাষাভুষা মানুষ ।  অন্যের জমিতে কামলা দিয়ে খায় ।  বিদ্যার দৌড় টিপসই পর্যন্ত ।  বুঝতে পারেনা কি করা উচিৎ ।  গ্রামের দু ’ চার কলম লেখাপড়া জানা লোক পরামর্শ দেয় শহরে গিয়ে দুজনকেই ডাক্তার দেখাতে ।  কিন্তু সে তো অনেক খরচের ব্যাপার ।  পেটের ভাতই বাড়ন্ত ,  সেখানে শহরে গিয়ে ডাক্তার দেখানো !  দু ’ চোখে ভোঁতা অনুভূতি নিয়ে তাকিয়ে থাকে ওসমান ।  যারা পরামর্শ দেয় ,  তাদের ভাষা ঠিক মতো বোঝেনা সে । পুকুরের ঘাটে ওসমানের বউকে দেখে অন্য বাড়ির বউ ঝিরা কেটে পড়ে ।  বন্ধ্যা নারী দর্শনে অনেক শুভ অশুভের ব্যাপার আছে ।  গ্রামের মেয়ে মানুষরা এসব মেনে চলে ।  মা খালা বয়সী মহিলাদের ধারালো জিহ্বা দেখে ভয় পায় বউটা ।  ওরা ওদের সেই ধারালো জিহ্বা দিয়ে করাত মিলের খাঁজ কাটা চকচকে ব্লেডের মতো বউটার দুর্বল হৃৎপিণ্ডটাকে কেটে টুকরো টুকরো করে ফেলে ।  পড়ি মরি করে এক কলস পানি ভরে বাড়ি ফিরে এসে মাটির দাওয়ায় বসে নিঃশব্দে কাঁদতে থাকে সে ।  ওসমান বোঝেনা তার বউ কাঁদে কেন ?  মেয়ে মানুষের হাসি কান্নার কোন হদিশ নাই ,  মুরুব্বিদের কাছে বহুবার শোনা কথাটা ওর মনে পড়ে । বিয়ের দু ’ বছর পর থেকে কবরেজী ওষুধ খাওয়া শুরু করে বউটা ।  অনেকে শেকড় বাকড় এনে দেয় ।  তাবিজ কবজ আর হুজুরের পানি পড়া কিছুই বাদ যায়না ।  ওসমানের সাথে কামলা খাটা আলতাফ একদিন হাজির করলো  ‘ জীনের আছর ’  তত্ব ।  আলতাফের বউ মীনার মা স্বামীকে সমর্থন করে তার নিজের চাচির এমন ঘটনা নানা ডালপালাসহ বর্ণনা করলো সবার সামনে ।  জীন ছাড়ানোর পর তার চাচি এখন প্রতি বছর একটা করে বাচ্চার মা হচ্ছে ।  ফলে ওসমানের বউয়ের জীন ছাড়ানোর জন্য লোক আনা হল ।  লোকটার মুখ ভর্তি দাড়ি গোঁফ ,  উকুন ভর্তি জটা চুল ।  চটের বস্তা কাটা হাতাওয়ালা নোংরা আলখাল্লা ।  দুর্বোধ্য শব্দে বিড় বিড় করে মন্ত্র পড়ে ওসমানের দুর্বল বউটাকে কলাগাছের ছতর দিয়ে পেটানো শুরু করলো লোকটা ।  হাত পা বাঁধা অসহায় বউটা থর থর করে কেঁপে উঠে গগনভেদী চিৎকার দিল ,   ‘ ও মাগো .  .  .  .  .  .  .  .  .  .  .  ’ ধপাস্ করে নরম মাটির একটা বড় সড় চাঙর ভেঙে পড়ে হারিয়ে গেল রাক্ষুসী পদ্মার বুকে ।  ওসমানের বুকটা ধড়াস করে উঠলো ।  আজকের রাতটা কি পার হবে ?  মানু মুন্সীর বড় ছেলে কলিম দুপুরে এসে খারাপ খবর দিয়ে গেছে ।  নদীর উজানে দেড় মাইল পশ্চিমে বাঁধে ফাটল দেখা দিয়েছে ।  হু হু করে পানি ঢুকছে ফসলী জমিতে ।  ঘরে চাল নেই ওসমানের ।  ক ’ দিন থেকে কাজ কামও নেই ।  চাল আসবে কোত্থেকে ?  বউটার এখন তখন অবস্থা ।  তারপরেও সারারাত উপোষ থাকা ছাড়া উপায় কি ?  পঙ্গু শরীর নিয়ে মাটির বারান্দায় ছেঁড়া পাটিতে শুয়ে থাকে ওসমানের মা ।  এই বয়সেও তার ক্ষিধে খুব ।  সব সময় শুধু খেতে চায় ।  চিন্ চিনে গলায় বলে ,   ‘ ও বউ ,  আমারে ভাত দে ।  ’  বউ কোন উত্তর দেয় না ।  তার চোখ সব সময় ভেজা ।  গর্ভবতী হওয়ার পর থেকেই সে কাঁদছে ।  ওসমান বোঝে না ওর বউ সব সময় কাঁদে কেন ?  ছয় বছর পর মা হবে ।  বন্ধ্যা বদনাম দূর হবে ।  এ সময় তো তার হাসি খুশিতে থাকার কথা ।  অথচ সে অহেতুক কাঁদে ।  মেয়ে মানুষের মন ,  বোঝা মুশকিল । গর্ভধারণের তিন মাসের মাথায় খুব ভয়ে ভয়ে স্বামীকে কথাটা বলেছিল বউটা ।  আনন্দে বিষম খাওয়ার দশা ওসমানের ।  সেদিন কাজে না গিয়ে সারাদিন বউয়ের আশেপাশে ঘুর ঘুর করে কাটালো সে ।  বিকেলে ঘরের চালা থেকে দু ’ টো চালকুমড়া পেড়ে গামছায় বেঁধে রওনা হল মতি মাতবরের বাড়ি ।  খবরটা আগে মাতবর সাহেবকে দেওয়া দরকার ।  মাতবরের দয়াতেই তো আজ এই খুশির দিন ।  তার ও তার বড় ছেলে আমানের দয়ার শরীর ।  হোমোপ্যাথি - কবিরাজি ,  তেলপড়া - পানিপড়া ,  দোয়া - তাবিজ ,  জীন ভুত তাড়ানো কোন কিছুতেই তো কিছু হল না ।  মাতবর সাহেবের হুকুমে তার বড় ছেলে আমান মিয়া ওর বউটাকে শহরে নিয়ে ডাক্তারি চিকিৎসা করাতেই তো আজ ওসমান বাপ হতে চলেছে ।  আমান মিয়া শহরে ব্যবসা বাণিজ্য করে ।  নামি দামি লোকজনের সাথে তার ওঠা বসা ।  সেসব লোকের আশেপাশে যেতেও ভয় লাগে ।  আমান মিয়া এত বড় ব্যবসায়ী ,  এত টাকা পয়সা ,  অথচ বাপের সামনে মাথা তুলে কথা বলে না ।  বাপের কথার অবাধ্য হবার সাহস নাই ।  বাপের হুকুমে আমান মিয়া নিজের টাকা খরচ করে বউটাকে শহরে নিয়ে চিকিৎসা করালো ।  বড় ভাল ছেলে ।  গায়ের চামড়া খুলে জুতা বানিয়ে দিলেও তার ঋণ শোধ হয় না । বউয়ের সাথে শহরে গিয়ে ভীষণ ঘাবড়ে গিয়েছিল ওসমান ।  এত বড় বাড়ি জীবনে চোখে দেখেনি সে ।  বিশাল ফটকের পাশে লোহার জালি লাগানো ঘরে বিদেশী কুকুর ঘুরে বেড়াচ্ছে নেকড়ের মতো ।  কুকুরটার চোখের দিকে তাকালে বুকের ভেতর ধ্বক্ করে ওঠে ।  গেটে দাঁড়িয়ে থাকা গাট্টা গোট্টা চেহারার দারোয়ানের চোখ দুটো মরা মানুষের চোখের মতো নিস্পলক ।  চারদিক নিরিবিলি ,  কোথাও কোন লোকজন নাই ।  এটাই কি হাসপাতাল ?  ওসমানের মনের ভাব বুঝতে পেরে আমান মিয়া হেসে বলল ,   ‘ আরে ,  এটা কি তুমি সরকারি হাসপাতাল পেয়েছ যে চারদিকে লোকজন গিজ গিজ করবে ?  এ হল প্রাইভেট হাসপাতাল ।  এখানে নামি দামি লোকেদের চিকিৎসা হয় ।  ভেতরে গেলে সব বুঝতে পারবে ।  ’ শহরের দামি হাসপাতাল বলে কথা ।  এরকম নিরিবিলি সাফ সুতরো হওয়ারই তো কথা ।  এ তো গরিবের হাসপাতাল না ।  আমান মিয়া ওসমানকে আশ্বস্ত করে বলল ,   ‘ ভয় পেয়োনা ।  এই বিল্ডিং এর তিন তলায় তোমার বউয়ের চিকিৎসা হবে ।  মহিলা ডাক্তার চিকিৎসা করবে ।  সব ঠিক হয়ে যাবে ।  ’ আমান মিয়ার চোখ ইশারায় গেট খুলে দিল দারোয়ান ।  বলল ,   ‘ সিডি হিট করবো ,  স্যার ।  ’ বউটার চোখে মুখে ভয় ।  সে একা যেতে চায় না ।  শক্ত করে চেপে ধরে স্বামীর হাত ।  আমান মিয়া বিরক্ত হয় ।  বলে ,   ‘ আহা ,  তুমি বুঝছ না কেন ?  ওখানে শুধু মহিলাদেরই চিকিৎসা হয় ।  আর ডাক্তাররাও সব মহিলা ।  পুরুষ মানুষের প্রবেশ নিষেধ ।  ওসমান ওখানে যেতে পারবে না ।  আমারও থাকা চলবে না ।  আমি শুধু ডাক্তারের কাছে তোমাকে বুঝিয়ে দিয়ে চলে আসবো ।  চলো ,  চলো ,  দেরি করো না ।  ’ ওসমানকে নিচতলার ঘরে সোফায় বসিয়ে রেখে ওর বউকে নিয়ে উপরে চলে গেল আমান মিয়া ।  ফিরে এলো একটু পরেই ।  হাসি মুখে বলল ,   ‘ ওসমান ,  তোমার ভাগ্য ভাল ।  সবচে ’  বড় ডাক্তারের কাছে দিয়ে এলাম তোমার বউকে ।  সারাদিন পরীক্ষা নিরীক্ষা করে বিকেলে ওষুধপত্র দিয়ে ছেড়ে দেবে ।  আজই বাড়ি ফিরে যেতে পারবে তোমরা ।  এখন চল ,  শহরটা ঘুরে দেখাই তোমাকে ।  বিকেল পর্যন্ত এখানে বসে থেকে তো কোন লাভ নাই ,  তাইনা ?  ’ মাতবর সাহেবের ছেলের দয়ার শরীর ।  এ শহরে থেকে ব্যবসা করে সে ।  শহরের সব জায়গা তার চেনা ।  ট্যাক্সি ভাড়া করে চিড়িয়াখানা ,  শিশু পার্ক ,  শহীদ মিনার কত জায়গায় নিয়ে গেল সে ওসমানকে ।  দুপুরে কাঁচের দেয়াল ঘেরা হোটেলে বসে বিরিয়ানি খেল ওরা ।  আহ্ ,  কি স্বাদ !  বিকেলে বউয়ের চিকিৎসা শেষে ট্যাক্সিতে করে বাসস্ট্যান্ডে গিয়ে ওদেরকে বাসে তুলে দিল আমান মিয়া ।  বাসের ভাড়া পরিশোধ করে নগদ কিছু টাকাও ওসমানের হাতে তুলে দিল সে ।  সত্যিই ,  ফেরেশতার মতো মানুষ ।  কৃতজ্ঞতায় অশ্রুসজল হয়ে পড়লো ওসমান ।  বাসের সিটে বসে আবেশে চোখ দুটো বুঁজে এলো ওর ।  অথচ বউটা কাঁদছে ।  কেন কাঁদছে ,  কে জানে ?  মেয়ে মানুষের মন ।  কেন কাঁদে ,  কেন হাসে নিজেও জানেনা ।  ‘ আপনার পরিবার কান্দে ক্যান ?  ’  পাশের সিটে বসা একজন বৃদ্ধ যাত্রীর প্রশ্নে চোখ মেলে তাকালো ওসমান ।  বলল ,   ‘ অসুখ ।  ’  ‘ কাইন্দেন না মা ।  আল্লায় অসুখ দিছে ,  আল্লায় ভাল করব ।  ’ হড় হড় করে বমি করে ফেললো বউটা ।  দম বন্ধ হয়ে আসছে তার ।  বউকে জাপটে ধরে ঝাঁকুনি দিল ওসমান ,   ‘ অ বউ ,  কি হইছে তর ?  ’ আসলে তার যে কি হয়েছে সে নিজেই কি তা ’  জানে ?  গ্রামে ফিরে নিজেকে আরও গুটিয়ে নিল বউটা ।  কারো সাথে কথা বলে না ,  শুন্য দৃষ্টিতে তাকিয়ে থাকে দূরে ।  ওসমানের বিদ্যা হীন বুদ্ধিতে বউয়ের এই মৌনতার রহস্য আরো জট পাকিয়ে যায় ।  প্রায় প্রতি রাতেই দুঃস্বপ্ন দেখে বউটা ।  ধড়মড়িয়ে ঘুম ভেঙে উঠে অন্ধকারে শীর্ণ দুটো হাতে জাপটে ধরে স্বামীকে ।  কাঁচা ঘুম ভেঙে যাওয়ায় বিরক্ত হয় ওসমান ,   ‘ অই ,  কি হইছে তর ?  কান্দিস ক্যান ?  ’  অসুস্থ শরীরে সারারাত জেগে থাকে ওসমানের বৃদ্ধা মা ।  বারান্দায় দড়ির খাটিয়ায় শুয়ে খুক খুক করে কাশে আর চিন্ চিনে গলায় জিজ্ঞেস করে ,   ‘ অই ওসমান ,  তর বউ কান্দে ক্যান ?  ’  অসংখ্যবার জিজ্ঞেস করা এই প্রশ্নের উত্তর নাই ।  ওসমান নির্বোধ মানুষ ।  গর্ভবতী হবার পরেও বউটা কোত্থেকে সব শেকড় বাকড় এনে খায় ।  কেন খায় ,  কিছুই বোঝে না ওসমান ।  ওর মা বলে ,   ‘ অই ওসমান ,  তর বউ তো পোয়াতি হইছে ।  অহনও এই সব খায় ক্যান ?  ’ আলতাফের মেয়ে মীনার ডাকে চমকে ওঠে ওসমান ।   ‘ চাচা ,  আজ রাইতের মধ্যে ঘরের মাল সব সরাইয়া ফেলতে কইছে বাবায় ।  ’  ‘ তোমাগো মালামাল সরাইতাছ নাকি ?  ’  ‘ হ চাচা ।  এই লাইগাই তো বাবায় আইতে পারে নাই ।  আমারে খবর দিতে কইছে ।  ’ ফুঁসে ওঠা নদীর দিকে দিশেহারা দৃষ্টিতে তাকালো ওসমান ।  দক্ষিনের আকাশে ঘন কালো মেঘ ।  পশ্চিমে অস্তায়মান সূর্যের লাল আভা ঢাকা পড়ছে মেঘের চাদরে ।  এলোমেলো বাতাসে সোঁদা মাটির গন্ধ ।  বৃষ্টি আসবে । পাগলের মতো মাটির হাঁড়ি পাতিল ,  শিল পাটা আর দা ’  বটি চটের বস্তায় ভরে শক্ত করে বাঁধন দিল ওসমান ।  ভাঙ্গা মগ ,  একখানা কাঁচের গ্লাস আর থালা বাসন গুলো ছেঁড়া চাদরে ভরে গিঁট দিল সে ।  ঘর থেকে তিন পায়া ঘুনে ধরা চৌকিটা বের করে উঠানে কাত করে রাখলো ।  মায়ের দড়ির খাটিয়াটা ঘাড়ে তুলে চাদরের গাঁট্টিটা কাঁধে নিল ।  ঠিক এই সময় শুরু হল বৃষ্টি ।  বউয়ের শুকনা মুখটা দেখার চেষ্টা করলো ওসমান ।  ঘরের মেঝেতে শুয়ে থাকা অসুস্থ শাশুড়ির পাশ থেকে উঠে দাঁড়াবার চেষ্টা করছে বউটা ।  ধমকে উঠলো ওসমান ,   ‘ অই ,  উঠতাছিস ক্যান ?  ওই হানেই হুইয়া থাক্ ।  আমি এইগুলা রাইখা জলদি আইতাছি ।  ঘাবড়াইস না ।  ’ এক ঘণ্টার মধ্যে দ্বিতীয় দফায় মালামাল নিতে ফিরে এলো ওসমান ।  সাথে নিয়ে এলো আলতাফের বড় ছেলে জমিরকে ।  ঝমাঝম বৃষ্টির মধ্যে ঝাপসা চোখে ওসমান ঘরের ভেতর তাকিয়ে দেখল প্রচণ্ড ব্যথায় বাঁকা হয়ে যাচ্ছে বউটা ।  ‘ তর বউয়ের ব্যথা উঠছে ,  ওসমান ।  লক্ষীবালারে খবর দে ।  ’  ‘ ইয়ার মধ্যি ক্যামনে কি করি , মা ।  ’  দিশাহারা হয়ে পড়লো ওসমান ,   ‘ বাবা জমির ,  লক্ষীবালারে একটু খবর দে তো বাপ্ ।  আল্লারে ,  কি বিপদে ফালাইলা তুমি !  ’ মাটির ঘরে প্লাস্টিকের ছেঁড়া পাটিতে শুয়ে অসহ্য যন্ত্রণায় কাতরাচ্ছে বউটা ।  পাশে তেল চিটচিটে কাঁথার ভেতর গুটিসুটি মেরে শুয়ে চিন্ চিনে গলায় বিরতিহীন অভিযোগ করে চলেছে তার শাশুড়ি ,   ‘ অই ওসমান ,  আমার শীত লাগে ।  আর একখান ক্যাঁথা দে বাবা ।  অই ওসমান ।  ’  বুড়ির কথার জবাব দেয় না কেউ । ওসমান তাকিয়ে আছে ভিটার দক্ষিণ দিকে ফলবান কলাগাছের ফাঁক দিয়ে উন্মত্ত পদ্মার দিকে ।  ছুটে আসছে ক্ষুধার্ত ঘোলা পানি ।  মুষলধারে ঝরতে থাকা বৃষ্টির বড় বড় ফোঁটা গুলো বুকে ধারন করে এলোমেলো নৃত্য করছে ঢেউগুলো ।  বুকের মধ্যে হাতুড়ির ঘা পড়ছে ওসমানের ।  ভেজা লুঙ্গিটা হাঁটু পর্যন্ত তুলে দুহাতে চিপে পানি ঝরালো সে ।  তারপর দ্রুতহাতে গাছ থেকে কাঁচা কলার কান্দিটা কেটে এনে মাটির বারান্দায় রেখে মুরগির কুঠি খুলে সাদা রঙের মোরগটার পাখনা দুটো দড়ি দিয়ে বেঁধে পাশাপাশি রাখলো ।  রংচটা পুরাতন একটা টিনের বাক্স বের করে আনলো ঘর থেকে ।  কড় কড় কড়াৎ শব্দে বাজ পড়ল কোথাও ।  বৃষ্টিভেজা ঝাপসা চোখে আকাশের দিকে তাকালো ওসমান ।  অন্ধকার আকাশে বৃষ্টির মাতম ।  ঘরে টিম টিম করে জ্বলতে থাকা কুপিবাতির আলোয় বউটাকে আর ঠিকমতো দেখতে পায় না ওসমান ।  তবে শুনতে পায় ওর গোঙানির শব্দ আর ক্ষীণ কণ্ঠে মায়ের আর্তনাদ ,   ‘ অই ওসমান ,  শীত লাগে ।  ’ লক্ষীবালা আসার পর ওর হাতে যন্ত্রনাকাতর বউটাকে সঁপে দিয়ে তিনপায়া চৌকি আর বারান্দায় জমা করা জিনিষগুলো জমিরের সাথে ভাগাভাগি করে ঘাড়ে ওঠালো ওসমান ।  তারপর দুজনে ছুটলো বাঁধের দিকে ।  অন্ধকারে কাদাপানি ভেঙে ওদের মতো ঊর্ধ্বশ্বাসে বাঁধের দিকে ছুটে চলেছে আরও মানুষ ।  ছেলে বুড়ো নারী পুরুষ সবাই ছুটছে ।  এ গাঁয়েরই মানুষ ওরা ,  অথচ এখন যেন কেউ কাউকে চেনে না ।  ওরা চেনে শুধু নিরাপদ আশ্রয় ,  ঠাঁই নেওয়ার জন্য উঁচু জায়গা ।  বাঁচতে হবে ।  বেঁচে থাকা ছাড়া এ মুহূর্তে আর কোন চাহিদা নেই ওদের । তৃতীয় দফায় ভিটায় ফিরে এসে আঁধারে কিছু ঠাহর করতে পারলো না ওসমান ।  কিন্তু কান খাড়া করতেই বুঝলো পায়ের কাছে কল কলে পানির আওয়াজ ।  এসে গেছে আজরাইল ।  ভয়ে দু ’ পা পিছিয়ে যেতেই আঁধারে দু ’ জন মানুষের আবছা অবয়ব টের পেল সে ।  প্রচণ্ড শব্দে বিজলী চমকাল কোথাও ।  ঘরসহ ভিটার অর্ধেকটা চলে গেছে নদী গর্ভে ।  অবশিষ্ট ভিটায় শাশুড়িকে জাপটে ধরে বৃষ্টিতে ভিজে থর থর করে কাঁপছে বউটা ।  পাশে অসহায় লক্ষীবালা ।  উদ্ভ্রান্তের মতো ছুটে গিয়ে ওদের জড়িয়ে ধরলো ওসমান ।  স্বামীর দু ’ হাতের ফাঁক গলে যন্ত্রনাকাতর বউটার অজ্ঞান দেহটা লুটিয়ে পড়লো মাটিতে ।  ‘ জমির ,  অ জমির ,  তুই আইছস ?  ’  ‘ হ চাচা ,  আমি তোমার পিছনে ।  ’ পঙ্গু মাকে জমিরের পিঠে তুলে দিয়ে বউটাকে পাঁজাকোলা করে তুলে নিল ওসমান ।  বৃষ্টি কিছুটা ধরে এসেছে ।  কিন্তু বিজলী চমকানো বেড়ে গেছে ।  ভিটার দক্ষিণ অংশের একটা বড় মাটির চাঙড় ভেঙে মুরগির কুঠিসহ হারিয়ে গেল নদীতে ।  তাড়া দিল ওসমান ,   ‘ চল্ বাবা জমির ।  তাড়াতাড়ি চল্ ।  খাড়ায়া থাকলে বিপদ আছে ।  ’  ‘ অই ওসমান ,  শীত লাগে বাবা ।  ’  ‘ মা ,  তুই চুপ কর তো !  অই জমির ,  মায়েরে শক্ত কইরা ধরিস ।  পড়েনা য্যান্ ।  ’ বিজলীর আলোয় হারিয়ে যাওয়া বাপ - দাদার ভিটার দিকে একনজর তাকিয়ে দীর্ঘশ্বাস ফেললো ওসমান ।  তারপর বউটাকে শক্তভাবে বুকের সাথে চেপে ধরে লম্বা লম্বা পায়ে রওনা হয়ে গেল বাঁধের দিকে ।  পিছে ওর মায়ের অথর্ব দেহটা পিঠে নিয়ে জমির আর লাঠি হাতে লক্ষীবালা ।  আকাশ চিরে কান ফাটানো বজ্রপাতের সাথে সাথে আবার শুরু হল ঝমাঝম বৃষ্টি । হাঁপাতে হাঁপাতে প্রায় দৌড়ের মতো করে হাঁটছে ওরা ।  বুড়ো লক্ষীবালার জন্য মাঝে মাঝে দাঁড়িয়ে পড়তে হচ্ছে ওদের ।  লক্ষীবালা বক বক করতে করতে ওদের সাথ ধরলে আবার শুরু হয় হাঁটা ।  বিরক্ত হয় জমির ,   ‘ এত কথা কও ক্যান দাদী ?  হাঁটো তো !  ’  লক্ষীবালা তবু বকেই চলে ,   ‘ আহা রে !  কি ফুটফুটে সোন্দর একটা মাইয়া হইছিল ।  কিন্তু ভগবানের কি লীলা ,  চক্ষু ফুইটা দুনিয়া দেখনের আগেই চইলা গেল ।  ’ জমিরের পিঠে মুখ গুঁজে পড়ে থাকা ওসমানের মা কঁকিয়ে ওঠে ,   ‘ মাইয়াডারে একটু মাটি দিবার পারলা না তোমরা ,  পানিতে ভাসায়া দিলা !  ’  ‘ মাটি পামু কই ?  ’  কেঁদে ফেলে বৃদ্ধা লক্ষীবালা ।  ‘ মাইয়াডার বাপেও মুখটা দেখবার পারল না !  ’  ‘ অই ,  তোরা চুপ করবি ?  ’  ধমকে ওঠে ওসমান ।  বউয়ের দেহ কোলে নিয়ে হাঁটতে হাঁটতে মুখ হাঁ করে হাপাচ্ছে সে ।  স্বামীর বুকের কাছে মাথা রেখে অচেতন বউটার দুর্বল রক্তশুন্য শরীরটা একটু যেন কেঁপে ওঠে ।  চোখ মেলে সে তাকায় স্বামীর মুখের দিকে ।  বিদ্যুৎ চমকের আলোয় বউয়ের যন্ত্রণাকাতর মুখে হাসি দেখতে পায় ওসমান ।  ‘ কি রে ,  তুই হাসস ক্যান ?  কি হইছে তর ?  ’ আবার একটু শব্দ করে হাসে বউটা ।   ‘ অ ওসমান ’  জমিরের পিঠে গুটি সুটি মেরে ঝুলে থাকা ওসমানের মায়ের কণ্ঠে ভয় ,   ‘ তর বউ হাসে ক্যান ?  ’ কতদিন পর হাসছে বউটা ।  কিন্তু কেন ,  তা ’  কে জানে ?  সদ্যপ্রসবা বউয়ের রক্তমাখা নোংরা শাড়ির সাথে বৃষ্টির পানি মিশে বড় বড় ফোঁটায় চুঁইয়ে পড়ছে ওসমানের গা বেয়ে ।  কোন ভ্রুক্ষেপ নেই ওসমানের ।  বড় বড় শ্বাস নিতে নিতে হাঁটছে সে ।  সামনে বাঁধের আলো দেখা যায় ।  সে পর্যন্ত পৌঁছাতেই হবে ।  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  রি - পোস্ট ।  

                    




রম্যরচনাঃ বাদশা আকবরের সাথে ডিনার



                         ‘ হাকিম ’  আর  ‘ হেকিম ’  এই দুটো শব্দের অর্থ আমি অনেক বড় হয়েও মাঝে মধ্যে গুলিয়ে ফেলতাম ।  হল্যান্ড আর নেদারল্যান্ডস যে একই দেশ সেটা জানা না থাকায় একবার স্কুলে ইংরেজি স্যারের কাছে ভীষণ উত্তম মধ্যম খেয়েছি ।  আবার কি ব্যাড লাক দেখুন ,  ডাচরা যে সেই হল্যান্ডেরই লোক তাও জানতাম না ।  এ জন্য ভারতবর্ষে ইংরেজ শাসনের ইতিহাস পড়াতে গিয়ে ইতিহাসের স্যার ক্লাস নাইনে আমাকে নিল ডাউন করিয়ে রেখেছিলেন ।  লজ্জায় মাথা কাটা যাবার মতো অবস্থা । অংকে যাচ্ছে তাই ছিলাম বলে অংক টিচার যাচ্ছে তাই ভাষায় আমাকে গালি গালাজ করতেন ।  সবগুলো গালি বলা যাবে না ,  তবে দু ’ চারটা বলি ।  দু ’ চোখ দিয়ে পড়ে দু ’ কান দিয়ে বের করে দেবেন ।  যেমন -   ‘ খবিশ ’  ,   ‘ গাধা ’  ,   ‘ খচ্চর ’  ,   ‘ পাঁঠা ’  ইত্যাদি ইত্যাদি ।  সবগুলোই ইতর শ্রেণীর প্রাণী ।  হাতের লেখা সামান্য সাফ – সুতরো ছিল বলে বাংলা স্যারের কাছে অতটা হেস্ত নেস্ত হতে হয়নি ,  তবে মাইকেলের মেঘনাদ বধ কাব্য বুঝতে না পেরে একবার কাব্যটিকে  ‘ জঘন্য ’  বলায় স্যারের কাছে মৃদু কানমলা খেতে হয়েছে । ১৯৭০ সালে এস , এস , সিতে আমার উর্দু ছিল ।  অন্য সব বিষয়ে ধস্তাধস্তি করে ষাট বাষট্টি পেলেও উর্দুতে পেয়ে গেলাম আঠাত্তর ।  দুই কম লেটার মার্ক ।  মাতৃভাষায় বাষট্টি ,  আর উর্দুতে আঠাত্তর ?  সবাই অবাক এবং বেকুব ।  কিন্তু তারা তো জানেনা ,  আবুহেনা বাজারের পয়সা চুরি করে কতোগুলো উর্দু সিনেমা দেখেছে ?  উর্দু ছবি ও নায়ক নায়িকাদের নাম তার মুখস্থ ।  এমনি এমনি উর্দুতে আঠাত্তর পাওয়া যায় না । তবে আমাদের ক্লাসে আমার চেয়েও রদ্দিপচা মাল আরো একটি ছিল ।  তার নাম আকবর ।  আজকের গল্প সেই আকবরনামা থেকে । আকবরের বাবা শহরের নাম করা ব্যবসায়ী ।  টাকা পয়সা তার হাতের ময়লা ।  কিন্তু পড়ালেখায় ক - অক্ষর গোমাংস ।  এমন লোকের ছেলে যে মাঝে মাঝে ফেল করবে ,  তাতে অবাক হওয়ার কিছু নাই ।  আমি যখন ক্লাস এইটে উঠে আকবরকে ধরে ফেললাম ,  তখন নিচের ক্লাসগুলোতে তার তিন চারবার ফেল করা হয়ে গেছে ।  ক্লাস এইটেও সে সেকেন্ড হ্যান্ড মাল ।  ফলে তার পাঁচ ফুট ছয় ইঞ্চি দেহের পাশে আমরা চার ফুট দশ এগারো মাপের সহপাঠীরা নেহাতই বেমানান । এই আকবরের সাথে কিভাবে যে আমার বটের আঠার মতো গাঢ় বন্ধুত্ব হয়ে গেল ,  সে রহস্য আজও রহস্যই থেকে গেছে ।  হয়তো রতনে রতন চেনে ,  শুয়োরে চেনে কচু - এ জাতীয় কোন শানে নজুল আছে ।  আকবরের পকেটে অঢেল টাকা ।  আর সেই টাকা সে খই মুড়ির মতো ওড়ায়  ( আজকাল অবশ্য খই মুড়ি আর অত ফালতু জিনিষ নয় ।  ভুট্টার খই তো পপ কর্ণ নাম ধারণ করে রীতিমতো জাতে উঠে গেছে )  ।  আকবরের রাজকীয় খাই - খরচা দেখে সহপাঠীরা তাকে বাদশা আকবর বলে ডাকে ।  এই ডাক শুনে আকবর খুশিই হয় ।  তার কথাবার্তা তখন রাজা বাদশাদের মতো হয়ে যায় । যাই হোক ,  জিন্নাহর ছবিওয়ালা একশো টাকার নোট আকবরের কাছেই আমি প্রথম দেখি ।  আমার জীবনে যা কিছু প্রথম ,  তার অনেকগুলোই আকবরের কাছে দেখা ও শেখা ।  যেমন ,  দুপুরবেলা টিফিন আওয়ারে ক্লাস থেকে পালিয়ে সিনেমা হলে ম্যাটিনী শো দেখতে যাওয়া ,  স্কুলের পেছনে সীমানা প্রাচীরের আড়ালে বসে লুকিয়ে লুকিয়ে সিগারেট ফোঁকা ,  রাস্তায় স্কুল ফেরত মেয়েদের দেখলে টিজ করা  ( যদিও ঐ বয়সে আমি টিজ করার মধ্যে আনন্দের কিছু পাইনি ।  এই কুকর্মটি আকবরের দেখাদেখি করা )  । এসব করতে গিয়ে ধরা পড়লে আকবরের বিশেষ কিছু হতো না ,  কিন্তু আমার যা হতো তা ’  কহতব্য না ।  স্কুলে স্যারদের হাতে বেত্রাঘাত ,  বাসায় মায়ের হাতে চপোটাঘাত ,  এমনকি টিজের শিকার হওয়া এক দুঃসাহসী মেয়ের চপ্পলাঘাত পর্যন্ত সবই কপালে জুটেছে ।  ঘটনার সময় আকবর তার লম্বা লম্বা পায়ে দৌড়ে পালিয়ে যায় ।  চিৎকার করে বলে ,   ‘ হেনা ,  পালা রে ,  পালা ।  ’  কিন্তু আমি মেয়েটির পা থেকে স্যান্ডেল খোলা দেখেও বোকার মতো দাঁড়িয়ে থাকি ।  আকবর দূর থেকে মেয়েটিকে উদ্দেশ্য করে ভাঙ্গা গলায় দুঃখের গান গায় ,   “  আমি কেন পাগল হইলাম না ,  মনের মতো পাগলি পাইলাম না ।  ”  মেয়েটি তার দিকে স্যান্ডেল তাক করে দাঁতে দাঁত পিষে বলে ,   ‘ এদিকে আয় ,  কুকুর !  ’ পরে দেখা হলে আমি আকবরকে বলি ,   ‘ আমাকে রেখে তুই নিমক হারামের মতো পালিয়ে গেলি কেন ?  ’  আকবর খ্যাক খ্যাক করে হেসে বলে ,   ‘ পালাবো না কার ভয়ে ?  তুই ব্যাটা আহাম্মক নাকি ?  কলাগাছের মতো দাঁড়িয়ে ছিলি !  তোকে পালাতে বললাম না !  ’ ক্লাস এইটের বার্ষিক পরীক্ষায় পাস করে আমরা সবাই নাইনে উঠে গেলাম ।  আকবর যথারীতি ফেল করে এইটেই থেকে গেল ।  আমার কপাল ভালো যে সে ফেল করেছিল ।  তা ’  না হলে আমার জিন্দেগি ফানা ফিল্লা হয়ে যেতো ।  আকবরের বন্ধু বদল হল ।  আমার মতো আর একটি রত্ন জুটিয়ে নিয়ে সে চুটিয়ে তার কর্মকাণ্ড চালিয়ে যেতে লাগলো ।  রত্নটির নাম আবার রতন ।  আকবর আর রতনকে প্রায়ই দেখা যেত স্কুলের মাঠে ঠা ঠা রোদের মধ্যে দুই কান ধরে দাঁড়িয়ে আছে ।  স্কুলের এই এক নিয়ম ।  গুরুতর অপরাধ করলে হেডমাস্টার স্বয়ং এই শাস্তির ব্যবস্থা করতেন ।  মাঠের তিন দিকের ক্লাসরুম গুলো থেকে স্কুলের সব ছাত্র এই শাস্তি দেখে যেন সতর্ক হয়ে যায় এবং শাস্তি পাওয়া ছাত্রটিও লজ্জা পেয়ে যাতে ভবিষ্যতে আর অমন কুকর্ম না করে ,  সে জন্য হেড স্যারের এই ব্যবস্থা ।  বদমাশ ছাত্রকে লজ্জা দেওয়ার জন্য ব্যবস্থাটি মন্দ না ।  তবে আকবর লজ্জা পেলে তো !  তাকে লজ্জা দেওয়া এত সহজ না ।  তার বাবাকে স্কুলে ডেকে নিয়ে তার হাতে ছেলের পকেট থেকে উদ্ধার করা সিগারেটের প্যাকেট ও দিয়াশলাই তুলে দেওয়া হলে বাবার চড় থাপড় খেয়ে আকবর টিচার্স রুমের বাইরে এসে খ্যাক খ্যাক করে হাসে ।  বলে ,   ‘ আমার বাবা একটা রামছাগল ।  দোকানে কি ঐ এক প্যাকেট সিগারেটই ছিল ?  কি রে রতন ,  কোম্পানি কি ঐ এক প্যাকেট সিগারেটই বানিয়েছে ?  ’  রতন বলে ,   ‘ নো ,  মানে না ।  এক প্যাকেট বানিয়ে কোম্পানির পেটে ভাত হবে না ।  ’  তারপর দু ’ জনের সে কি হাসি !  খ্যাক খ্যাক খ্যাক ,  হা হা হা ,  ঠা ঠা ঠা ! তো সেই আকবরের সাথে আমাদের চিরতরে সম্পর্কচ্ছেদ হল আরও একবছর পর ।  আমরা তখন ক্লাস টেনে ।  আর আকবর হাঁচরে পাঁচরে কোন রকমে ক্লাস নাইনে ওঠার পর এক গুরুতর অপরাধে  ( বলতে লজ্জা হচ্ছে )  স্কুল কর্তৃপক্ষ তাকে ফোর্স টি ,  সি দিয়ে স্কুল থেকে তাড়িয়ে দিল ।  আকবরের লেখাপড়ার সেখানেই ইতি । এরপর অনেকদিন তার সাথে আর কোন যোগাযোগ ছিলনা ।  কালে ভদ্রে দেখা হতো ।  বাবার মৃত্যুর পর সে তার পৈতৃক ব্যবসার হাল ধরেছিল এটুকু জানতাম ।  আমি বিশ্ববিদ্যালয় থেকে বেরিয়ে চাকরি জীবনে প্রবেশ করার পর প্রায় কুড়ি বছর তার সাথে মোটেও দেখা হয়নি ।  তারপর একদিন দেখা হল ।  সেটা ২০০০ সালের কথা ।  পায়ের গোড়ালি পর্যন্ত ঝোলানো সাদা জোব্বা ,  মাথায় টুপি ,  মুখে কাঁচাপাকা লম্বা দাড়ি এসবের আড়ালে আকবরকে চেনাই যায়না ।  কিন্তু সে আমাকে ঠিকই চিনে ফেলেছে ।  ‘ কি রে হেনা ,  কেমন আছিস ?  ’ আমি অনেকক্ষণ তার মুখের দিকে তাকিয়ে থেকে শেষে চিনতে পেরে বললাম ,   ‘ আরে আকবর ,  তুই ?  কেমন আছিস ?  ’ কথায় বলে ,  বাঁদর বুড়ো হলেও গাছে ওঠে ।  আকবর বললো ,   ‘ আমার আর থাকা !  তোরা হলি অবিচার  ( অফিসার )  মানুষ ,  আমাদের মতো দুই কানদার  ( দোকানদার )  লোকেরা কি আর তোদের মতো ভালো থাকতে পারে ?  এই আছি জোড়াতালি দিয়ে আর কি !  ’  তারপর সে আমাকে একরকম জোর করে তার ব্যবসা প্রতিষ্ঠানে নিয়ে গিয়ে বসালো ।  দেখলাম ,  জোড়াতালির কথা বললেও আসলে তার ব্যবসা রমরমা ।  বিভিন্ন কোম্পানির ডিস্ট্রিবিউটরশিপ ও ডিলারশিপের মহাযজ্ঞ ।  ট্রাকের পর ট্রাক মাল আসছে আর যাচ্ছে ।  গোডাউন আর শো রুমে শতাধিক কর্মচারী দিন রাত ব্যস্ত ।  এই যদি হয় জোড়াতালি দিয়ে চলা তো তাহলে ভালোভাবে চলা কাকে বলে কে জানে ? যাই হোক ,  আকবর তার কর্মচারীদের হুকুম করে আমার জন্য শিঙ্গাড়া ,  মাংসের চপ ,  মিষ্টি ,  দু ’ তিন রকম ফল ,  এসপ্রেসো কফি ,  কোক আর এক প্যাকেট বেনসন আনিয়ে দিল ।  আমি বললাম ,   ‘ তোর সেই ধুম ধাড়াক্কা খরচের অভ্যাস এখনো যায়নি দেখছি ।  ’  আকবর দুঃখের সাথে বললো ,   ‘ খরচ আর করতে পারছি কই দোস্ত ?  ব্যাংক লোণে ডুবে আছি ।  সেই দুধ দিয়ে কুলি করার দিন আর নাই ।  ’ খেতে খেতে গল্প গুজব হল ।  আকবরের এক মেয়ে ,  দুই ছেলে ।  মেয়েটির বিয়ে হয়েছে ঢাকায় ।  আকবরের মতোই ধনাঢ্য ব্যবসায়ী পরিবারে ।  জামাই - মেয়েকে বারিধারায় প্রায় এক কোটি টাকা দিয়ে এক আলিশান ফ্ল্যাট কিনে দিয়েছে আকবর ।  দুই ছেলের বড়টি অস্ট্রেলিয়ায় পি এইচ ডি করছে ।  আর ছোটটি বুয়েটে পড়ে ।  কর্মচারীরা যাতে শুনতে না পায় ,  সে জন্য আকবর আমার দিকে ঝুঁকে পড়ে ফিস ফিস করে বললো ,   ‘ আমার দুই ছেলের কেউ ব্যবসা করতে চায়না ।  তারা অনেক লেখাপড়া করে তোদের মতো অবিচার  ( অফিসার )  হতে চায় ।  কিন্তু আমার মতো লেখাপড়ায় ডাব্বা মারা লোকের ছেলেদের এই ঘোড়ারোগ হলো কিভাবে বুঝতে পারছি না ।  এ তো ডুমুর গাছে আঙুর ধরার মতো ব্যাপার !  আচ্ছা দোস্ত ,  ওরা সত্যিই আমার ছেলে তো ?  আমার কিন্তু সন্দেহ হয় ।  ’ আমি আলগোছে আকবরকে একটা ঘুষি মেরে বললাম ,   ‘ ছি ছি ,  তোর সেই খাসলত আর গেলনা !  তোর মুখে নারকেলের ছোবা ঘষে দেয়া দরকার ।  আলেমের ঘরে জালেম আর জালেমের ঘরে আলেম কি জন্মায় না ?  খুব জন্মায় ।  তুই এখন মৌলবি মুন্সি মানুষ ।  তোর মুখে এসব কি কথা ?  এমন কথা আর কখনো বলবি না আকবর ।  ’ মসজিদে জোহরের আজান শুনে আকবর উঠে পড়লো ।  বললো ,   ‘ চল্ দোস্ত ,  নামাজ পড়ে আসি ।  তারপর দু ’ জন মিলে ডিনার খেতে যাবো ,  ঠিক আছে ?  ’ আমি বললাম ,   ‘ না ,  ঠিক নাই ।  ওটা ডিনার হবে না ,  লাঞ্চ ।  ’  ‘ ওই হলো ।  চল্ ওঠ ।  ’ বাদশা আকবরের সাথে সেদিন আর আমার দুপুরবেলা ডিনার  (  ?  )  খাওয়া হয়নি ।  জরুরী কাজ থাকায় চলে এসেছিলাম ।  *  *  *  *  *  *  *  *  *  *  *  *  *  এই লেখাটি পূর্বে প্রকাশিত ।  স্বল্প পঠিত হওয়ায় পুনরায় পোস্ট দেওয়া হলো । 
                            
                    




গল্পঃ মাতুলনামা



                        আতাউর মামা ।  পিতা পুত্র সবারই মামা ।  তাকে ডাকার প্রয়োজন হলে ছোট বড় সবাই  ‘ মামা ’  বলে ডাকে ।  এই ডাকের উৎপত্তি কীভাবে হল ,  কেউ জানে না ।  যারা তাকে এই নামে ডাকে ,  তারা কেউ তার ভাগ্নে নয় ।  আতাউর মামার কোন বোন নেই ।  তার ভাগ্নে আসবে কোত্থেকে ?  আগের জেনারেশন  ‘ মামা ’  বলে ডেকে গেছে ,  বর্তমান জেনারেশনও  ‘ মামা ’  বলে ডাকছে ।  তাহলে বুঝতেই পারছেন ,  আতাউর মামার বয়স অনেক ।  আশির কাছাকাছি তো বটেই ।  কিন্তু মামার দেহে কোন রোগ ব্যাধি নেই ।  এখনো তিনি উদ্দেশ্যহীনভাবে শহরের ভেতর বাইরে মাইলের পর মাইল হাঁটেন ।  আর তাকে চেনে না ,  এমন লোক এই শহরে প্রায় নেই বললেই চলে ।  পাতলা একহারা শরীর ।  মুখে সাদা দাড়ি ।  মাথার সামনের দিকে টাক ,  পেছন দিকে অবিন্যস্ত পাকা চুল ।  এই বয়সেও তার হাঁটার গতি অবিশ্বাস্য রকমের দ্রুত । আতাউর মামা এক সময় ব্যবসা করতেন ।  ঠিকাদারি আর ইট ভাটার ব্যবসা ।  এই ব্যবসা করে তিনি অঢেল টাকা পয়সা রোজগার করেছেন ।  সেই টাকায় তিনি তার মহল্লায় বিরাট আলিশান বাড়ি করেছেন ।  তিন মেয়ের বিয়ে দিয়েছেন রাজকীয় ভাবে ।  ধুম ধাম করে নিজেও আর একটা বিয়ে করেছেন ।  প্রথম বউয়ের পুত্রসন্তান ছিল না ।  দ্বিতীয় বউ দুটি পুত্রসন্তান উপহার দিয়েছে তাকে ।  এতে আতাউর মামা ছোট বউয়ের ওপর খুব খুশি ।  কিন্তু আশ্চর্য কী জানেন ?  ভালোবাসা যদি দাঁড়িপাল্লায় মাপা যেত ,  তাহলে বড় বউয়ের দিকের পাল্লাই ভারী হতো ।  বড় বউ মারা যাবার মাত্র এক সপ্তাহের মধ্যে আতাউর মামার চাল চলনে ব্যাপক পরিবর্তন দেখা দিল ।  তিনি ব্যবসাপাতি সব ছেড়ে ছুঁড়ে দিয়ে শহরের মধ্যে উদ্দেশ্যহীনভাবে হাঁটাহাঁটি শুরু করে দিলেন ।  লুঙ্গি আর পাঞ্জাবী পরে খালি পায়ে তিনি বিরামহীন হেঁটে বেড়ান ।  কখনো কখনো বিড় বিড় করে নিজের সাথে নিজেই কথা বলেন ।  আর সব চেয়ে অবাক করা ব্যাপার যেটা ঘটলো ,  তা ’  হল বিনা আমন্ত্রণে তিনি যে কোন বিয়েবাড়ি ,  খৎনা বা আকিকার অনুষ্ঠানে হাজির হয়ে যান ।  সেখানে পেট পুরে খেয়ে দেয়ে তিনি আবার পথে নেমে পড়েন । মামার ছেলেরা বড় হয়ে ব্যবসার হাল ধরেছে ।  ছেলে ও জামাইরা মামার এই বেহায়াপনায় ভীষণ লজ্জা পায় ।  বহুবার নিষেধ করেও মামাকে তারা এ কাজ থেকে নিবৃত্ত করতে পারেনি ।  মহল্লার লোকজন এ নিয়ে টীকা টিপ্পনী কাটলে তারা অসহায়ভাবে বলে ,   ‘ কী করবো বলেন ?  শেকল দিয়ে তো আর বাড়িতে বেঁধে রাখা যায় না !  উনি চাইলে বাড়িতে প্রতিদিন পোলাও মাংস রোস্ট রেজালা রান্না করে দেওয়া যায় ।  অনেকবার করাও হয়েছে ।  কিন্তু উনি তো ওসব ছুঁয়েও দেখেন না ।  আমরা কী করবো বলেন ?  মানুষের বাড়িতে খাওয়ার মধ্যে যে কী আনন্দ আছে ,  তা ’  একমাত্র উনি আর আল্লাহ জানেন !  ’ আতাউর মামাকে ঠিক পাগল বলা যায় না ।  অবিরাম হাঁটা আর মানুষের বাড়িতে বিনা নিমন্ত্রণে খাওয়া ছাড়া তার আচার আচরণে কোন অস্বাভাবিকতা নাই ।  তিনি কাউকে গালি গালাজ করেন না ।  কথাবার্তাতেও ভারসাম্যের অভাব নাই ।  শান্ত শিষ্ট নিরীহ মানুষ ।  তার কথাবার্তা গুলো লক্ষ্য করুনঃ ‘ আচ্ছা মামা ,  এই যে আপনি দাওয়াত ছাড়া মানুষের বাড়িতে খেয়ে বেড়ান ,  এতে আপনার লজ্জা লাগেনা ?  ’  ‘ লজ্জা তো লাগেই ।  তবে আমার চেয়ে আমার ছেলেরা আর মেয়ে জামাইরা বেশি লজ্জা পায় ।  ’  ‘ তারা লজ্জা পায় কেন ?  তারা তো আর খেতে যায় না !  ’  ‘ বোকা ভেবে আমার সাথে ইয়ার্কি করছো ?  ’  আতাউর মামা ভুরু কুঁচকে বলেন ,   ‘ আমি বিনা দাওয়াতে এখানে ওখানে খেয়ে বেড়াচ্ছি ,  আর আমার পরিবারের লোকেরা লজ্জা পাবেনা ?  ’ কারো কথাবার্তা পছন্দ না হলে আতাউর মামা কোন রকম হৈ চৈ না করে সেখান থেকে নিরবে চলে যান ।  ছেলে বুড়ো অনেকেই পাগল ঠাউরে মামাকে ধোঁকা দেয় ।  যেমন কেউ হয়তো বলে ,   ‘ মামা ,  ঐ যে বাড়িটাতে লাল নীল মরিচ বাতি জ্বলছে ,  ওখানে আকিকার খাওয়া দাওয়া হচ্ছে ।  বিরিয়ানি ,  রোস্ট ,  রেজালা ,  কাবাব ।  সাথে বুরহানি আর দই মিষ্টি আছে ।  ’ আতাউর মামা সরল বিশ্বাসে জিজ্ঞেস করেন ,   ‘ সত্যি বলছো ?  ’  ‘ আপনাকে মিথ্যে বলবো ,  মামা ?  ছিঃ ছিঃ ।  আমি এইমাত্র খেয়ে এলাম ।  বিশ্বাস না হলে আমার হাত শুঁকে দেখেন !  ’ আতাউর মামার চোখ দুটো চক চক করে ওঠে ।  বলেন ,   ‘ যাবো তাহলে ?  ’  ‘ অবশ্যই যাবেন ।  দেরি করলে কিন্তু খাবার ফুরিয়ে যাবে ,  মামা !  ’ আতাউর মামা স্বভাবসুলভ দ্রুত গতিতে ছুটে যান বাড়িটার দিকে ।  কিন্তু সেখানে খাওয়া দাওয়ার কোন ব্যাপার নাই ।  হয়তো কোন এ্যালামনাই এ্যাসোসিয়েশন বা জেলা সমিতির জয়ন্তী উৎসব চলছে ।  নির্ধারিত সংখ্যক লোকজন ।  অনেক ভারী ভারী কথাবার্তা শেষে কেক - কোকের ব্যবস্থা ।  আর নয়তো বড়জোর হালকা পাতলা প্যাকেট ডিনার ।  বাইরের লোকের প্রবেশ নিষেধ ।  গেটের দারোয়ানের কাছে ধমক খেয়ে লুঙ্গি পরা আতাউর মামাকে চলে আসতে হয় ।  কিন্তু তিনি ধোঁকাবাজ ভাগ্নেকে না খুঁজে নির্বিকার চিত্তে অন্য পথে হাঁটা দেন । আতাউর মামা এই বয়সেও বিস্তর খেতে পারেন ।  কমিউনিটি সেন্টারে খাওয়া দাওয়া হলে নির্ধারিত প্লেটে তার পোষায় না ।  কিন্তু বাড়িতে খাওয়া দাওয়া হলে তার পুষিয়ে যায় ।  অনেক সময় এমনও হয়েছে যে  ‘ মামা ,  আর কত খাবেন ?  এবার ওঠেন তো !  ’  বলে প্রথম ব্যাচে খেতে বসা আতাউর মামাকে দ্বিতীয় ব্যাচ থেকে টানা হ্যাঁচড়া করে উঠিয়ে দিতে হয়েছে ।  মামা অবশ্য এতে বেশ লজ্জা পান ।  তবে কাউকে কিছু বলেন না ।  বিব্রত মুখে চুপচাপ উঠে পড়েন । বয়স বাড়ার সাথে সাথে আতাউর মামার মানুষ চেনার ক্ষমতা কমে যেতে লাগলো ।  নিজের ছেলে মেয়েদেরও অনেক সময় ঠিক মতো চিনতে পারেন না ।  নিজের বাড়ি মনে করে পাশের বাড়ির কলিং বেল টিপে দেন ।  এই শহরেই তার বড় জামাইয়ের বাড়ি ।  একদিন জামাইয়ের মেয়ের বিয়েতে মেহমানদের সাথে মিশে তিনি চুপি চুপি খেয়ে চলে এলেন ।  জামাই দূর থেকে সবই দেখলো ।  কিন্তু মেহমানদের মধ্যে লুঙ্গি পরে বসে শ্বশুরকে খেতে দেখে জামাই লজ্জায় আর সেদিকে গেল না । আতাউর মামার ভাগ্নেরা ,  বিশেষ করে উঠতি বয়সের ছেলে ছোকরারা আরও বেশি করে মামাকে উত্যক্ত করা শুরু করলো ।  তারা আড়াল থেকে ইটের খোয়া বা নুড়ি পাথর ছুঁড়ে পালিয়ে যেতে লাগলো ।  এতে মামার শরীরে সামান্য খাম জখম হলেও তার কোন ভ্রুক্ষেপ নাই ।  তিনি বরাবরের মতো দুরন্ত স্পীডে সারা শহর চষে বেড়াতে লাগলেন ।  খানাপিনার গন্ধ পেলে তিনি সে বাড়িতে ঢুকে পড়েন ।  আগে কেউ বাধা না দিলেও ইদানিং অনেক বাড়ি থেকে তাকে তাড়িয়ে দেওয়া হয় ।  আর কমিউনিটি সেন্টারে ভিক্ষুক মনে করে তাকে ঢুকতেই দেওয়া হয় না ।  লুঙ্গি পরা ,  খালি পায়ের উস্কোখুস্কো চুলওয়ালা একটা আপদ কিসিমের লোককে তারা ঢুকতে দেবেই বা কেন ?  আতাউর মামার দাওয়াত খাওয়া দিনে দিনে সীমিত হতে লাগলো ।  একদিন তো তাকে আহাররত অবস্থায় এক অনুষ্ঠান থেকে কয়েকজন যুবক টেনে হিঁচড়ে তুলে গলাধাক্কা দিয়ে বাইরে বের করে দিল ।  মামা খুবই শরমিন্দা হলেন ।  লজ্জায় মুখ নিচু করে দ্রুত সেখান থেকে তিনি পালিয়ে গেলেন । উপায়ান্তর না দেখে ছেলেরা তাদের বাবাকে পাবনার পাগলা গারদে রেখে এল ।  এ ছাড়া আর কিই বা করা যেত ?  আতাউর মামার জন্য তার ছেলে মেয়ে জামাই নাতি সবাই অপদস্থ হয় ।  এভাবে আর কত দিন ? মামা পাগলা গারদে অন্যান্য পাগলদের উদ্দেশ্য করে বলেন ,   ‘ এই শোনো ,  আমি কিন্তু পাগল না ।  আসল ঘটনা কী জানো ?  আমি আকলিমার  ( মৃত বড় বউ )  হাতের রান্না খাই ,  সেটা সালেহার  ( ছোট বউ )  ছেলেদের পছন্দ নয় ।  তাই তারা আমাকে এখানে বন্দী করে রেখে গেছে ।  আমি এখান থেকে বেরিয়ে আবার আকলিমার হাতের রান্না খাবো ।  ’ আতাউর মামার সেই কল্পনাপ্রসূত সৌভাগ্য আর হয়নি ।  পাগলা গারদেই তার মৃত্যু হয় ।   ( সত্য ঘটনা অবলম্বনে )  [ এই গল্পটি পূর্বে প্রকাশিত ।  স্বল্প পঠিত এই গল্পটি পুনরায় পোস্ট দিলাম ।  ] 
                            
                    




ছড়াঃ বিজলীরানী



                         [  বর্তমানে  সার্বিকভাবে দেশের বিদ্যুৎ পরিস্থিতি অনেক ভালো ।  কিন্তু ২০১০  /  ১১ সালের দিকেও বিদ্যুতের অবস্থা খুব খারাপ ছিল ।  বিশেষ করে আমাদের মফঃস্বল শহরের অবস্থা ছিল বর্ণনাতীত ।   সেই সময় এই ছড়াটি লিখেছিলাম ,  যা প্রথম আলো ব্লগে প্রকাশিত হয়েছিল ।  সামহোয়্যার ইন ব্লগের প্রিয় বন্ধুদের জন্য ছড়াটি পুনরায় পোস্ট দিলাম ।   ]  সকাল থেকে বিদ্যুৎ নেই  এখন বিকেল পাঁচটা ল্যাপটপে চার্জ ফুরিয়ে গেছে  নিকষ কালো কাঁচটা সেলফোনে চার্জ নিভু নিভু টিভির কাঁচও ফরসা ক্রিকেট খেলা দেখতে পাবো নেই কোন তার ভরসা বিদ্যুৎ নেই ,  পানিও নেই এঁঠো থালায় গন্ধ টয়লেটে যে যাবো রে ভাই সে পথও তো বন্ধ অচল ফ্যানের নিচে বসে আমার মিসেস ঘামছে রাগ দেখে তার ভাবছি আমি যুদ্ধে বোধ হয় নামছে খাম্বা হলো ,  কুইক হলো আর কী বাঁকি থাকলো ?  ঘোমটা টেনে বিজলীরানী মুখটা ঢেকে রাখলো বিজলী বিলের কাগজ দেখে মাথার ঘিলু ফুটছে ঘর ছেড়ে ভাই বিজলী তবু আকাশ পানে ছুটছে বিজলী চেয়ে দোষ করেছি অনেক হলো শিক্ষা আর না জনাব ,  কুকুর সরান চাই না এমন ভিক্ষা ।    *  *  *  *  *  *  *  *  *  *  *  *  *  *  *  *  *       

                    




গল্পঃ ছক্কা মিয়ার পাঞ্জা



                        ছক্কা মিয়া দুর্ধর্ষ পকেটমার ।  তার শিষ্যরা বলে ,   ‘ ওস্তাদ মাইয়াগো বেলাউজের বিতর থাইকা ট্যাকা বাইর কইরা আনবার পারে ।  ’  এ একটা কথার কথা ।  হয়তো ছক্কা মিয়ার পেশাগত দক্ষতার প্রশংসা করতে গিয়ে তার  শিষ্যরা এমন বাড়িয়ে বলে ।  তবে এ কথাও ঠিক যে ,  ছক্কা মিয়া পকেট মারতে গিয়ে কোনদিন ধরা পড়েনি ।  মাঝে মাঝে শিকার হাতছাড়া হয়ে গেছে ।  কিন্তু শিষ্যদের মতো ধরা পড়ে কখনো গণপিটুনি খেতে হয়নি তাকে ।  চোয়াল বসা হালকা পাতলা গড়নের ছোট খাটো মানুষ ছক্কা মিয়া ।  পূর্বপুরুষ অবাঙালী ছিল বলে দু ’ চারটা উর্দু হিন্দি কথা সে বলতে পারে ।  তার পোশাকে আশাকে নিম্ন শ্রেনির মানুষের চিহ্ন নাই ।  ইস্তিরি করা ধবধবে প্যান্ট শার্ট ।  পায়ে পালিশ করা চকচকে জুতা ।  শীতের সময় কোট এবং নিখুঁতভাবে নট বাঁধা টাই ।  এমন একজন লোককে পকেটমার ভাবা সত্যিই কঠিন ।  এই ক্যামোফ্লেজ ছক্কা মিয়ার প্লাস পয়েন্ট ।  ওস্তাদের ব্যর্থতা একটাই ।  বহু চেষ্টা করেও সে এমন ধোপ দুরস্ত থাকার মাজেজা শিষ্যদের শেখাতে পারেনি ।  শিষ্যদের কেউ কেউ লুঙ্গি পরেও ডিউটিতে যায় ।  ছিঃ ছিঃ ।  ওদের এই স্বভাবের দোষে মাঝে মাঝে ওরা ধরা পড়ে মার খায় ।  কখনো কখনো পুলিশের হাতেও ধরা পড়ে ।  থানা থেকে ছাড়ানো না গেলে কোর্টে গিয়ে জামিন নিতে হয় ।  এ কাজের জন্য ছক্কা মিয়ার বাঁধা উকিল আছে ।  তো সেই উকিল বদর আলির নিজেরই একদিন পকেট মারা গেল ।  ছক্কা মিয়ার দলে কিছু নিয়ম কানুন আছে ।  সারাদিনের কামাই শেষে সন্ধ্যের পর ভাগ বাঁটোয়ারা হয় ।  থানা পুলিশ কোর্ট কাচারি সামলানোর জন্য আয়ের একটা অংশ ছক্কা মিয়ার কাছে জমা থাকে ।  শিকার হওয়া লোকদের সম্পর্কে শিষ্যদের কাছে ছক্কা মিয়া খোঁজ খবর নেয় ।  লোকটি দেখতে কেমন ?  মানি ট্রান্সফার কোথায় হলো ?  কী কী নোট ছিল ?  লোকটির পেশা কী হতে পারে ?  পরনে কাপড় চোপড় কী ছিল ?  এই ধরণের নানা রকম খোঁজ খবর ।  ওস্তাদ কেন এসব জানতে চায় সাগরিদরা বুঝতে পারে না ।  তারা ভাবে ,  এসব হলো ওস্তাদের গায়েবী এলেম ।  সব গোমর ফাঁস করে দিলে তো আর ওস্তাদের ওস্তাদি থাকে না ।  শিষ্যদের এসব নিয়ে মাথা ব্যথা নেই ।  তারা দিন শেষে টাকার ভাগ পেলেই খুশি ।  বদর আলির পকেট কাটা যাবার পরদিন ছক্কা মিয়া কোর্টে গিয়ে তার সাথে দেখা করলো ।  বললো ,   ‘ উকিল সাহেব ,  আপনি কী কাল বাজারে গিয়েছিলেন ?  ’   ‘ হাঁ ,  ছুটির দিন আমি নিজেই বাজার করি ।  কেন ?  ’   ‘ আপনার কী কিছু  .  .  .  .  .  .  .  .  .  ’   ‘ আরে ,  হাঁ হাঁ ’  বদর আলি হাউ মাউ করে তেড়ে এসে ছক্কা মিয়ার শার্টের কলার ধরে টেনে আড়ালে নিয়ে যায় ,   ‘ আচ্ছা ছক্কু ,  আমি তোদের এত উপকার করি ,  আর তোরা আমারই পকেট মারলি ?  এমন বেইনসাফি আল্লাহ সহ্য করবে ?  ’   ‘ আর বলবেন না স্যার ।  ’  ছক্কা মিয়া সব সময় শুদ্ধ ভাষায় কথা বলে  ( এটা তার পেশার জন্য আর একটা প্লাস পয়েন্ট )  ,   ‘ কিছুদিন হলো এক নতুন ছোকরা দলে যোগ দিয়েছে ।  ব্যাটা আপনাকে চেনেনা তো !  তাই  .  .  .  .  .  .  .  .  .  ।  ’   ‘ দে ,  দে ,  আমার টাকা দে ।  ’  বদর আলি পারে তো ছক্কা মিয়ার পকেট থেকে টাকা বের করে নেয় ।  ছক্কা মিয়া একটু দূরে সরে যায় ।  এবার সে নিজেই উকিল ।  তার সওয়াল জবাব এরকমঃ  ‘ কত গেছে স্যার ?  ’   ‘ দু ’ শো টাকা ।  ’   ‘ কী কী নোট ছিল ?  ’   ‘ আরে হারামি ,  দুটো একশো টাকার নোট ।  তুই আমাকে অবিশ্বাস করছিস ?  ’  ছক্কা মিয়া জিবে কামড় দিয়ে বলে ,   ‘ ছিঃ ছিঃ ,  স্যার যে কী বলেন না !  উকিল আর পকেটমারকে কেউ বিশ্বাস করে ?  ’  পকেট থেকে একটা একশো টাকার নোট বের করে ছক্কা মিয়া এগিয়ে দেয় বদর আলির দিকে ।  থাবা মেরে টাকাটা ছিনিয়ে নিয়ে নিজের পকেটে রেখে বদর আলি বলে ,   ‘ আর একশো ?  ’   ‘ ও ব্যাটা একশো টাকা ভেঙ্গে ভাত আর মদ খেয়ে ফেলেছে ।  ওটা আমার নিজের কামাই থেকে শোধ করে দেব স্যার ।  ’   ‘ শোধ করে দেব কী কথা !  শোধ করে দে ।  কোর্টের বারান্দায় শত শত লোক গিজ গিজ করছে ।  দেখতে পাচ্ছিস না ?  এক্ষুনি যা ।  আমি ওই চায়ের দোকানে বসলাম ।  টাকা না পেলে কিন্তু তোর খবর আছে ।  এরপর কেউ ধরা পড়লে আসিস আমার কাছে !  ’   ‘ আচ্ছা ,  ঠিক আছে স্যার ।  ’  ছক্কা মিয়া তার ডান হাতের তালু আর পাঁচ আঙ্গুলে ভক্তিভরে চুমু খেয়ে বললো ,   ‘ চল মেরে পাঞ্জা ,  দিখা তেরা খেল ।  ’   আধা ঘণ্টার মধ্যেই ছক্কা মিয়া একটা চকচকে একশো টাকার নোট এনে বদর আলির হাতে দিয়ে বললো ,   ‘ একটা চায়ের অর্ডার দিয়ে যান স্যার ।  ’  বদর আলির সাথে কয়েকজন মক্কেল ছিল ।  ছক্কা মিয়ার হাত থেকে টাকাটা ছোঁ মেরে কেড়ে নিয়ে উঠে পড়লো বদর আলি ।  ম্যাজিস্ট্রেট কোর্ট থেকে তার ডাক পড়েছে ।  যাওয়ার আগে সে ছক্কা মিয়ার জন্য চায়ের অর্ডার দিল ঠিকই ,  তবে সে নোটটা পকেট থেকে বের করে আলোর দিকে ধরে উল্টে পাল্টে দেখে ছক্কা মিয়াকে ফিস ফিস করে বললো ,   ‘ জাল টাল নয় তো ?   (  গল্পটি প্রথম আলো ব্লগে প্রকাশিত ।  সামু ব্লগের বন্ধুদের জন্য এখানে পুনরায় পোস্ট দিলাম ।   )  

                    




রম্য রচনাঃ ঘুঘু দেখেছ .  .  .  .  .  .  .  .  .  . 



                        আমার বিয়ের সময় এক কেলেঙ্কারি হলো ।  ১৯৮৩ সালের ঘটনা ।  রাত বারোটার দিকে বাসরঘরে ঢুকে ফিল্মি কায়দায় দরজার ছিটকিনি লাগাতে গিয়ে উঁ উঁ শব্দ শুনতে পেলাম ।  পেছন ফিরে দেখি ,  আমার নববিবাহিতা স্ত্রী বিয়ের জমকালো শাড়ি গয়না পরে খাটের ওপর জবুথুবু হয়ে বসে আছে আর আমাকে উদ্দেশ্য করে মুখ দিয়ে ওরকম শব্দ করছে ।  ব্যাপার কী ?  সে কী আমাকে ছিটকিনি লাগাতে নিষেধ করছে ?  কাছে গিয়ে আমিও কথা না বলে ইশারায় ব্যাপার কী জানতে চাইলাম ।  সেও ইশারায় খাটের নিচে ইঙ্গিত করে দেখতে বললো ।  আমি উবু হয়ে দেখতে গিয়ে মাথা থেকে পাগড়ি খুলে পড়ে গেল ।  আর সাথে সাথে খাটের নিচ থেকে বেরিয়ে প্যান্ট শার্ট পরা এক বৃদ্ধা মহিলা তড়িৎ গতিতে আমাকে ধাক্কা মেরে ফেলে দিয়ে ঘরের দরজা খুলে পালিয়ে গেল ।  আমি ঘর থেকে বেরিয়ে দেখি ,  বাইরে ভীষণ হৈ চৈ হচ্ছে ।  বৃদ্ধাকে কল তলায় শুইয়ে ফেলে শাস্তি দেওয়া হচ্ছে ।  একপাল কম বয়সী মেয়ে লাল ,  নীল ,  হলুদ ,  সবুজ নানারকম রং দিয়ে বৃদ্ধার তোবড়ানো গাল মুখ রঙ্গিন করে দিচ্ছে ।  কেউ কেউ অতি উৎসাহে কল তলার কাদা তুলে বৃদ্ধার মাথার চুলে সযত্নে মেহেদি লাগানোর মতো করে লাগিয়ে দিচ্ছে ।  বৃদ্ধা হাত জোড় করে সবার কাছে ক্ষমা চাইছে ।  কিন্তু তাকে ক্ষমা করা হচ্ছে না ।  আমার মা ,  বড়ভাবী এবং বিয়েবাড়িতে আসা বয়স্ক মহিলা আত্মীয়স্বজনরা চিৎকার করে বলছেন ,   ‘ ছেড়ে দে রে ,  ছেড়ে দে ।  বুড়ো মানুষ ,  মরে যাবে ।  ’  অবশেষে এক সময় বৃদ্ধাকে ছেড়ে দেওয়া হলো ।  তাকে উঠে দাঁড়াতে সাহায্যও করা হলো ।  বৃদ্ধা কল তলা থেকে খুঁড়িয়ে খুঁড়িয়ে বারান্দায় উঠে আসার পর দেখি ,  রেনু নানী ।  কাদা পানি মাখা ঢিলে ঢালা প্যান্ট শার্ট পরে হতভম্ব হয়ে তিনি দাঁড়িয়ে আছেন ।  লাইটের আলোয় তাঁর চেহারা হরর ছবির ডাইনীদের মতো দেখাচ্ছে ।  আমি অবাক হয়ে বললাম ,   ‘ নানী ,  তুমি !  ’  রেনু নানী তাঁর আধ ফোকলা দাঁতে হাসার চেষ্টা করে বললেন ,   ‘ আমার কোন দোষ নাই ভাই ।  এরাই আমাকে জামা প্যান্ট পরিয়ে তোর ঘরে খাটের তলায় ঢুকিয়ে দিয়েছে ।  আমি যেতে চাইনি ভাই ।  বিশ্বাস কর ।  ’  রেনু নানী আমার মায়ের আপন মামী ।  আমার বিয়ের ঘটকালিও তাঁর হাতে ।  আমি কৃত্রিম রাগ দেখিয়ে বললাম ,   ‘ বেশ ,  বেশ !  এখন যাও ,  মাঝরাতে গোসল করে অসুখ বাধাও ।  ’  আমার কথা শুনে মেয়েরা হৈ হৈ করে রেনু নানীকে গোসল করাতে আবার কল তলায় নিয়ে গেল ।  সেখানে সাবানের ফেনা তুলে তাকে ধোলাই করা হতে লাগলো ।  আমি বাসর ঘরে যাওয়ার জন্য পেছন ফিরে দেখি ,  আমার স্ত্রী দরজার ফাঁক দিয়ে চুপি চুপি সব দেখছে ।  আমাকে ফিরতে দেখে সে দ্রুত খাটের ওপর গিয়ে বসে পড়লো ।  আমি ঘরে ঢুকে দরজায় ছিটকিনি লাগিয়ে তার কাছে যেতেই সে আবার খাটের নিচে ইঙ্গিত করে ফিসফিসিয়ে বললো ,   ‘ আরও আছে ।  ’  ভালো ল্যাঠা হলো দেখছি ।  খাটের নিচে কতজন লুকিয়ে আছে ?  জুতাপেটা না করলে তো এরা বেরুবে না দেখছি ।  আমি পা থেকে নাগরা জুতা খুলে হাতে নিয়ে খাটের নিচে উঁকি মেরে দেখি ,  একটা টেপ রেকর্ডার ।  কোন মানুষজন নেই ।  তখনকার দিনে ছোট ছোট অডিও ক্যাসেটে গান বা কথাবার্তা রেকর্ড করা হতো ।  নববিবাহিত দম্পতি বাসরঘরে নিজেদের মধ্যে কী কী কথাবার্তা বলে  ( নানারকম শব্দসহ )  ,  তা ’  জানার জন্য কে বা কারা এরকম একটা টেপ রেকর্ডার খাটের নিচে ঢুকিয়ে চালু করে রেখে গেছে ।  আমার কিছু ফাজিল বন্ধু আছে ।  এ কাজ তাদের না হয়েই যায় না ।  আমি টেপ রেকর্ডার বের করে  ‘ তোরা চলিস ডালে ডালে ,  আমরা চলি পাতায় পাতায় ’  এই কথাগুলো বলে রেকর্ডিং বন্ধ করে টেপটা আবার আগের জায়গায় রেখে দিলাম ।  জুতা খুলে হাতে নেওয়ার পর থেকেই আমার স্ত্রী ফিক ফিক করে হাসছিল ।  এবার সে হেসে বিছানায় গড়িয়ে পড়লো ।  পরদিন বৌভাতের খাওয়া দাওয়া চলছে ।  তখনকার দিনে মফঃস্বল শহরে কমিউনিটি সেন্টারের কায় কারবার ছিল না ।  বাড়ির সামনে বা পেছনে পর্যাপ্ত জায়গা না থাকলে বাড়ির ছাদই ভরসা ।  তো ছাদের এক অংশে পর্দার আড়ালে মহিলারা খেতে বসেছে ,  আর এক অংশে পুরুষরা ।  মেহমানদের খাওয়ানো ও তদারকির জন্য আমার বড়ভাই পর্যাপ্ত লোক নিয়োগ করেছেন ।  তারপরেও আমাদের এলাকার রেওয়াজ অনুযায়ী নববিবাহিত দম্পতিকে মেহমানদের খাওয়া দাওয়ার খোঁজ নিতে হয় ।  আমি ও আমার স্ত্রী ঘুরে ফিরে সেই কাজ করছি ।  রেনু নানীর দু ’ পাশে দাঁড়িয়ে আমরা তাঁর খাওয়া দেখছিলাম ।  খেতে খেতে একসময় মাথা তুলে তিনি আমাদের দেখে চমকে গেলেন ।  তাঁর খাওয়া বন্ধ হয়ে গেল ।  আমি ব্যতিব্যস্ত হয়ে বললাম ,   ‘ নানী ,  খাও খাও ।  কাল রাতে তোমার ওপর দিয়ে অনেক ধকল গেছে ।  পেট ভরে না খেলে চলবে ?  এই ,  কে আছো এখানে ?  আমার নানীকে আর এক পিস রোস্ট দাও ।  ’   আমার স্ত্রী ফিক করে হেসে ফেললো ।  রেনু নানী বললেন ,   ‘ ভাতার পেয়ে খুব যে হাসছিস রে ছুঁড়ি !  আমার মতো বুড়ি কী হবি না কোনোদিন ?  ’  রেনু নানীর মুখ বড্ড বেফাঁস ।  কখন কী বলে ফেলেন ঠিক নাই ।  আমি স্ত্রীকে নিয়ে দ্রুত সেখান থেকে কেটে পড়লাম ।  পুরুষদের মধ্যে আমার সেই ফাজিল বন্ধুরা গল্প করতে করতে খাচ্ছিল ।  স্ত্রীর কাছে আগেই শুনেছি ,  সকালে আমি যখন বাথরুমে ব্রাশ করছিলাম তখন ওদের একজন চোরের মতো ঘরে ঢুকে টেপ রেকর্ডারটা খাটের নিচ থেকে নিয়ে গেছে ।  আমাদের দুজনকে দেখে ওরা খেতে খেতে যেভাবে হাসার চেষ্টা করলো ,  তাতে মনে হলো সবার কোষ্ঠকাঠিন্য হয়েছে ।  আমি বললাম ,   ‘ কি রে খাওয়া দাওয়া কেমন হচ্ছে ?  ’   ‘ ভালো ।  ’   ‘ কোন সমস্যা নাই তো ?  ’   ‘ না ,  না ।  ’   ‘ খাওয়া দাওয়া হয়ে গেলে তোরা নিচে গিয়ে ড্রইংরুমে বসে টেপ রেকর্ডারে গান টান শুনিস ।  আমি একটু পরে তোদের জন্যে পান নিয়ে আসছি ।  ’   এক বন্ধু খাওয়ার মধ্যে পানি খাচ্ছিল ।  আমার কথা শেষ হতেই বিষম খেয়ে সে চোখ মুখ লাল করে ফেললো ।  আমার স্ত্রীর আবার সেই ফিক ফিক হাসি ।  সাথে শাড়ির আঁচল দিয়ে ঢেকে গোপনে আমার বাঁ হাতে একখানা চিমটি ।   *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  * এই লেখাটি ইতিপূর্বে প্রথম আলো ব্লগে প্রকাশিত ।  সামু ব্লগের বন্ধুরা যারা এটি পড়েননি ,  তাদের জন্য এই ব্লগে প্রকাশ করলাম ।         

                    




সামহোয়্যার ইন ব্লগ কর্তৃপক্ষকে ধন্যবাদ



                        আজ আমার পোস্ট করা  “ লেখা চুরি  ( মডারেটর মহোদয়ের দৃষ্টি আকর্ষণ )  ”  শীর্ষক লেখার পরিপ্রেক্ষিতে ব্লগ কর্তৃপক্ষের গৃহিত ব্যবস্থার জন্য কর্তৃপক্ষকে ধন্যবাদ জানাচ্ছি ।  আবুহেনা মোঃ আশরাফুল ইসলাম  ।  

                    




লেখা চুরি  ( মডারেটর মহোদয়ের দৃষ্টি আকর্ষণ ) 



                        আজ ২৮ জানুয়ারি ২০১৬ তারিখে জনৈক খাদেমুল ইসলাম জয় নামীয় ব্লগার আমার লেখা পাঠক নন্দিত ছোট গল্প  ফ্লেক্সিলোড  হবহু চুরি করে সামহোয়্যার ইন ব্লগে তার নিজ নামে প্রকাশ করেছেন ।  এতে আমার কপিরাইট স্বত্ব পুরোপুরি ভঙ্গ হয়েছে ।  এই গল্পটি  ( ফ্লেক্সিলোড )  মৌচাকে ঢিল পত্রিকার আগস্ট /  ২০১১ ঈদুল ফিতর সংখ্যায় প্রথমে প্রকাশিত হয় ।  পরবর্তীতে প্রথম আলো ব্লগ ,  সামহোয়্যার ইন ব্লগ ও শব্দনীড় ব্লগেও প্রকাশিত হয়েছে ।  সামহোয়্যার ইন ব্লগে প্রকাশিত হয়েছে ২২শে মে ২০১৪ তারিখ ৭ - ৫০ মিনিটে এবং শব্দনীড়  ব্লগে প্রকাশিত হয়েছে ২২ জানুয়ারি ২০১৬ তারিখ ১১ - ৪৮ মিনিটে ।  এমতাবস্থায় জনাব খাদেমুল ইসলাম জয় আজকের মধ্যেই অপরাধ স্বীকার করে ক্ষমা না চাইলে আমি ক্ষতিপূরণের জন্য আদালতের দ্বারস্থ হতে বাধ্য হব ।  এ ছাড়া সামহোয়্যার ইন ব্লগ কর্তৃপক্ষের কাছে আমার অনুরোধ ,  ব্লগের বিধি বিধান অনুযায়ী এ ব্যাপারে কঠোর ব্যবস্থা নিয়ে আমার প্রতি ন্যায়বিচার করবেন ।   আবুহেনা মোঃ আশরাফুল ইসলাম ।    

                    




কবিতাঃ মফিজ দিল ভোট



                         গনতন্ত্রের মরণ রোগটা দেখা দেয় ভোট এলেবেঁচে ওঠে সেই মুমূর্ষু রোগীটা মফিজের ভোট পেলে । নেতারা বলেন ,   ‘ মফিজ তোমার ভোটের দাম কি জানো ?  ’ যাকে তাকে দিয়ে নষ্ট করলে পাপ হবে সেটা মানো ? নেতাদের কেউ বিড়ি দিয়েছিল , বলেছিল বাড়ি গিয়ে ‘ আমরা জিতলে কুঁড়েটা তোমার ছেয়ে দেব টিন দিয়ে ।  ’ কেউ বলেছিল ,   ‘ নগদের চেয়ে বড় পীর কেহ নাই ’ তোমার একশো ,  বিবির একশো ,  দু ’ শো টাকা দিয়ে যাই !  ’ গোল টুপিয়ালা মুমিন ভাইয়েরা বলেছিল ,   ‘ মিয়া দেখস্বর্গের পথ দাড়ি আর দাঁড়ি ভালো করে মনে রেখ ।  ’ মনে রাখা মোটে সোজা কাজ নয় সকলের এত বানীমফিজের মনে টাকা আর টিন দিয়ে যায় হাতছানি । খড়ের চালায় পানি পড়ে ঘরে , বর্ষায় থাকা দায়টিনের লোভটা সামলে কি আর চুপচাপ থাকা যায় ? ক্ষুধার জ্বালায় ছেলে মেয়ে কাঁদে ,  ঘরে যে খাবার নাইবেহেশতি মেওয়া না পেলেও হবে ,  দু ’ মুঠো চাল দে ভাই । বউয়ের পরনে জাকাতের শাড়ি , দু ’ বছর আগে পাওয়াএখানে ছিঁড়েছে ,  ওখানে পুড়েছে ,  ইজ্জত যাওয়া যাওয়া । কিছু বুঝে কিছু না বুঝে মফিজ একে ওকে কথা দিয়ে ‘ টাকা ’  ও  ‘ টিন ’ কে ভোট দিয়ে এলো বউকে সঙ্গে নিয়ে । পরদিন ভোরে  ‘ টিনের ’  লোকেরা মফিজের বাড়ি এসে ‘ বেইমান ’  বলে গালি দিল ওকে ,  কানে চড় দিল ঠেসে ।  ‘ টাকার ’  লোকেরা বলে গেল ওকে  ‘ মীরজাফরের ছানা ’ টানাটানি করে ছিঁড়ে দিয়ে গেল মফিজের জামাখানা । মুমিন ভাইয়েরা বয়ান দিলেন ইজমা কিয়াস খুঁজে ‘ সৎ লোকেদের শাসন কি আর উম্মি লোকেরা বুঝে ?  ’  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  ( পূর্বে প্রকাশিত ) 
                    





গল্পঃ যুদ্ধের পর



 { আর কয়েকদিন পর সনাতন ধর্মাবলম্বীদের সবচেয়ে বড় ধর্মীয় উৎসব দুর্গাপূজা ।  মুক্তিযুদ্ধের সময় যে অসাম্প্রদায়িক বাংলাদেশের স্বপ্ন আমরা দেখেছিলাম ,  আজ তা '  অনেকটাই ম্রিয়মান ।  ধর্মীয় কুসংস্কার ,  গোঁড়ামি ও ধর্মান্ধতার নাগপাশে জড়িয়ে পড়ছে এই দেশ ,  এই জাতি ।  শুভবুদ্ধিসম্পন্ন মুক্তমনা মানুষের সংখ্যা কমে আসছে দিনের পর দিন ।  নতুন প্রজন্মের সামনে নেই কোন আদর্শ ।  এসব দিক বিবেচনায় নিয়ে আমার পূর্বে প্রকাশিত সত্য ঘটনা ভিত্তিক একটি গল্প আজ পুনরায় পোস্ট দিলাম ।  শারদীয় দুর্গাপূজা উপলক্ষে গল্পটি আজ উৎসর্গ করলাম এ দেশের সনাতন ধর্মাবলম্বীদের উদ্দেশ্যে ।  সবাইকে ধন্যবাদ ।  } দু ’ হাত ভর্তি গাঁদা ফুল নিয়ে দাঁড়িয়ে আছি মায়ের সামনে ।  মায়ের হাতে রুটি বেলার কাঠের বেলনা ।  সেটা দিয়ে তিনি দুটো বাড়ি দিলেন আমার পিঠে ।  ‘ এই ফুল কোত্থেকে চুরি করেছিস ,  বল ।  ’  ‘ চুরি করিনি ।  স্বপ্নাদি দিয়েছে ।  ’ এটা স্বপ্নাদিদির গল্প ।  আজ থেকে প্রায় পঁয়তাল্লিশ বছর আগের কথা ।  আমার বয়স তখন দশ এগারোর বেশি নয় ।  ক্লাস ফাইভ বা সিক্সে পড়ি ।  ১৯৬৫ সালের পাক - ভারত যুদ্ধের পরের সময় সেটা ।  মফস্বল শহরের আর পাঁচটা মহল্লার মতো আমাদের মহল্লাটাও ছিল হিন্দুপ্রধান ।  চারপাশে প্রায় সবই হিন্দু বাড়ি ।  মাঝখানে আমরাই একঘর মুসলমান ।  তবে যুদ্ধের পর থেকে মুসলমানদের সংখ্যা বাড়তে লাগলো ।  আর হিন্দুদের সংখ্যা কমতে শুরু করলো ।  যেন তেন দামে বাড়িঘর ,  জমিজমা বেঁচে বা বিনিময় করে হিন্দুরা পাড়ি জমাতে শুরু করলো ভারতে ।  তাদের স্থান দখল করতে শুরু করলো ভারত থেকে আসা মোহাজিররা । আব্বা ছিলেন এক হিন্দু উকিলের জুনিয়র ।  তাঁর পাঁচ কন্যার বড়টির নাম ছিল স্বপ্না ।  আমার চেয়ে চার পাঁচ বছরের বড় ছিলেন তিনি ।  পড়তেন আমার বড় বোনের সঙ্গে ক্লাস টেনে ।  কিন্তু বয়সের ব্যবধান স্বত্বেও তার সঙ্গে আমার ঘনিষ্ঠতা ছিল বেশি ।  তাকে আমি স্বপ্নাদি বলে ডাকতাম আর তিনি আমাকে ডাকতেন পটলা বলে ।  তার দৃষ্টিতে আমি ছিলাম পটলের মতো পেট মোটা ।  তাই আসল নাম ছাপিয়ে আমাকে ওই নামে ডাকা ।  যদিও নামটা আমার একদম পছন্দ ছিলনা ,  কিন্তু স্বপ্নাদির মুখের ওপর কিছু বলা ?  ওরে বাবা !  অসম্ভব ।  স্বপ্নাদি ছিলেন ভীষণ মেজাজী ।  তার ইচ্ছার বাইরে কিছু বলা বা করা অন্তত আমার সাহসে কুলাতো না । মহল্লায় আমার খেলাধুলা ছিল মেয়েদের সঙ্গে ।  আর সেসব খেলার মধ্যমণি ছিলেন স্বপ্নাদি ।  লুকোচুরি ,  গোল্লাছুট ,  এক্কাদোক্কা আর বাঘ - বকরি ।  স্বপ্নাদি একাই একশো ।  সব খেলাতেই আমি স্বপ্নাদির দলে ।  তিনি নিজে কখনো হারতেন না ,  আমাকেও হারতে দিতেন না ।  বাঘ - বকরি খেলায় অন্যদের শত প্রতিবাদের মধ্যেও আমাকে চাল দিতে সাহায্য করতেন ।  অন্যরা স্বপ্নাদির মেজাজের ভয়ে মুখ বুজে সহ্য করতো ।  আবার মাঝে মধ্যে ঝগড়াঝাঁটি করে খেলা ভেঙে দিয়ে চলে যেতো ।  তখন স্বপ্নাদি বলতেন ,   ‘ চল্ পটলা ,  তুই আর আমি খেলবো ।  ওদের সাথে কে খেলে রে ?  ’ তারপর আমরা দু ’ জন লুকোচুরি আর কানামাছি খেলতাম ।  মজার ব্যাপার হল স্বপ্নাদি তখন ইচ্ছে করেই আমার কাছে হেরে যেতেন ।  ছোট হলেও সেটা আমি বেশ বুঝতে পারতাম । স্বপ্নাদির কিছু কিছু ব্যাপার আমার একদম ভাল লাগতো না ।  যেমন ,  তার সাথে ফলসা গাছে চড়ে পাশাপাশি ডালে পা ঝুলিয়ে বসে ফলসা খেতে হবে ।  তাদের বাড়ির ছাদে বসে নুন মরিচের গুঁড়ো মাখিয়ে কাঁচা তেঁতুল বা কুল খেতে হবে ।  অথবা স্বপ্নাদির হাতে তার মতো করে চোখে কাজল পরতে হবে ।  এসবে আপত্তি করলে স্বপ্নাদি ভীষণ ক্ষেপে যেতেন ।  বলতেন ,   ‘ যা ভাগ ছোঁড়া ,  আর কখনো আসবি না আমার কাছে ।  ’ আমি মন খারাপ করে চলে যেতাম ।  একটু পরেই স্বপ্নাদি আমাকে খুঁজে বের করে হাত টেনে ধরে বলতেন ,   ‘ পটলা , আয় ।  ’  আমি কাঁদো কাঁদো স্বরে বলতাম ,   ‘ তাড়িয়ে দিয়ে আবার ডাকতে আসো কেন ?  ’ স্বপ্নাদি মুচকি হেসে বলতেন ,   ‘ তুই যে আমার বর ।  তোকে কি আমি তাড়িয়ে দিতে পারি ?  ’  ‘ আমি তোমার বর হবো না ।  ’  ‘ এ ছোঁড়া বলে কি ?  আমার চেয়ে সুন্দর বউ কোথায় পাবি তুই ?  ’ আমি মাথা নিচু করে বলতাম ,   ‘ বীণা দিদি তোমার চেয়ে বেশি সুন্দর ।  ’  ‘ কি বললি !  ’  আঁতকে ওঠেন স্বপ্নাদি ।  আমার গাল টিপে ধরে বলেন ,   ‘ তুই বীণার সাথে মিশিস নাকি ?  আর সে আমার চেয়ে সুন্দর ?  থাম্ , দেখাচ্ছি মজা ।  ’ গালমন্দ করে আমাকে আবার তাড়িয়ে দেন স্বপ্নাদি ।  বীণাদিদির সাথে আমাকে দেখতে পেলে দু ’ জনেরই ঠ্যাং ভেঙে দেবেন বলে শাসিয়ে দেন ।  কিন্তু এসব শাসন গর্জন বড়জোর একদিন ।  পরদিনই দুপুর বেলা আমার প্রিয় আতা ফল নিয়ে হাজির হন স্বপ্নাদি ।  বলেন ,   ‘ পটলা ,  চল্ আমাদের বাগানে বসে খাই ।  ’  আর আমিও সুড় সুড় করে তার পিছে পিছে চলে যাই । দিদিদের বাগানটি ছিল তাদের বাড়ির পেছনে ।  আম ,  কাঁঠাল ,  নারকেল ,  বাতাবি লেবু এসব ফলের গাছ ছাড়াও বাগানের এক অংশে ছিল বাঁশের বেড়া দিয়ে ঘেরা গোলাপ ,  গাঁদা ,  ডালিয়া আর দোপাটি ফুলের গাছ ।  হলদে রঙের তরতাজা গাঁদা ফুলগুলো দেখলে ছেঁড়ার লোভ হতো ।  আমার চোখের দিকে তাকিয়ে মনের ভাব বুঝে ফেলতেন স্বপ্নাদি ।  বলতেন ,   ‘ শোন পটলা ,  বাগানের একটা ফুল যদি তুই ছিঁড়েছিস তো বাবা তোর হাত কেটে ফেলবে ।  খবরদার ,  এই কাজ করিস না ।  ’  ‘ তোমার বাবা জানবে কিভাবে ?  এত ফুলের মধ্যে একটা নিলে কি হয় ?  একটা গাঁদা ফুল দাও না দিদি ।  ওই যে ওইটা ।  ’ স্বপ্নাদি ভয়ে ভয়ে এদিক ওদিক দেখে নিয়ে চট্ করে একটা গাঁদা ফুল ছিঁড়ে আমার হাফপ্যান্টের পকেটে ঢুকিয়ে দেন ।  বলেন ,   ‘ যা পালা ,  পালা ।  এই শেষ ।  আর কোনদিন চাইবি না ।  ’ আমি আনন্দে তিড়িং বিড়িং করে লাফাতে লাফাতে বেরিয়ে আসি বাগান থেকে ।  স্বপ্নাদি যে মিটি মিটি হাসছেন তা দেখার মতো আমার তখন সময় নাই । পূজোর সময় স্বপ্নাদি আমার হাত ধরে মণ্ডপ দেখতে বেরতেন ।  তখন তিনি শাড়ি পরে সাজগোজ করে প্রজাপতির মতো উড়ে বেড়াতেন ।  তাকে তখন অনেক বড় দেখাতো ।  আমার তখন খুব লজ্জা লজ্জা করতো ।  তারপরও দশভুজা দুর্গা প্রতিমা আর বর্শাবিদ্ধ ভয়ংকর অসুরের মূর্তি দেখার লোভ সামলাতে পারতাম না ।  উপরি পাওনা ছিল পূজা মণ্ডপের প্রসাদ আর স্বপ্নাদির কিনে দেয়া হাতি - ঘোড়া বিস্কুট ,  বাঁশি আর রঙ্গিন বেলুন ।  এত ছোট বয়সে ঠিক বুঝে উঠতে পারতাম না যে স্বপ্নাদি তার ছোট বোনদের বা স্বজাতির কাউকে না নিয়ে আমাকে নিয়ে কেন পূজোয় আনন্দ করে বেড়াতেন ? দু ’ একজন কুলীন হিন্দু ,  যারা আমাদের দুজনকেই চিনতেন ,  তারা স্বপ্নাদিকে ধমকের সুরে বলতেন ,   ‘ স্বপ্না ,  তুই যে কি করিস না !  ’  স্বপ্নাদি আমাকে বলতেন ,   ‘ পটলা ,  আমার মতো তুই যেন আবার ঠাকুরকে প্রণাম করে বসিস না ।  তোর মা জানতে পারলে আমায় ছেঁচে দেবে ।  ’ সে কথা ঠিক ।  স্বপ্নাদির সঙ্গে ঘুরে বেড়ানোতে মায়ের কোন আপত্তি ছিলনা ।  কিন্তু হিন্দুয়ানি কোন কিছুর মধ্যে গেলে মায়ের হাতে মার অনিবার্য ।  তাই এতটুকু বয়সে দু ’ দিক সামলে চলতে হতো আমাকে ।  এ রকম এক দুর্গা পূজার মধ্যে ঘটলো এক ঘটনা ।  মায়ের নির্দেশ ছিল যেখানেই যাই না কেন সন্ধ্যার আগে বাসায় ফিরতে হবে ।  স্বপ্নাদিও সেটা জানতেন ।  তবুও মণ্ডপে মণ্ডপে ঘুরে বাড়ি ফিরতে ফিরতে সেদিন সন্ধ্যা পার হয়ে গেল ।  স্বপ্নাদির বাড়ি পার হয়ে একটা পুকুরের অপর পাড়ে আমাদের বাড়ি ।  মায়ের হাতে মার খাওয়ার ভয়ে স্বপ্নাদির কাছ থেকে বিচ্ছিন্ন হয়ে পুকুরের পাড় ঘেঁষে আমি হন হন করে হাঁটছিলাম ।  হঠাৎ মনে হল স্বপ্নাদি একটা চিৎকার দিয়ে থেমে গেলেন ।  আমি পেছন ফিরে দৌড় দিলাম স্বপ্নাদির বাড়ির দিকে ।  আবছায়া আলো আঁধারের মধ্যে একটা লোককে দেখলাম এক হাতে স্বপ্নাদির মুখ চেপে ধরে আরেক হাতে তাকে জাপটে ধরে বাগানের পেছন দিকে নিয়ে আসার জন্য ধ্বস্তাধস্তি করছে ।  আশেপাশে কেউ নেই ।  আমার মাথায় খুন চেপে গেল । আমি প্রচণ্ড বেগে ছুটে গিয়ে এক লাফে লোকটার পিঠে উঠে সর্বশক্তি দিয়ে তার ঘাড়ে কামড় বসালাম ।  স্বপ্নাদিকে ছেড়ে দিয়ে লোকটা চিৎকার করে উঠলো ।  চন্দন কাকার গলার আওয়াজ ।  স্বপ্নাদির দূর সম্পর্কীয় কাকা ।  একই পাড়ায় থাকে ।  হাচড়ে পাচড়ে কোনো মতে আমাকে তার পিঠ থেকে ছিটকে ফেলে পালিয়ে গেল চন্দন কাকা ।  ওই দিন দেরি করে বাড়ি ফেরার জন্য মায়ের হাতে মার খেলাম খুব ।  কিন্তু কেন দেরি হল তা ’  কিছুতেই বললাম না । পরদিন শুনলাম স্বপ্নাদির জ্বর হয়েছে ।  দু ’ দিন তিনি বাড়ি থেকে বেরুলেন না ।  তৃতীয় দিন একখানা চাদর মুড়ি দিয়ে আমার স্কুলের পথে দাঁড়িয়ে থেকে আমাকে পাকড়াও করলেন ।  বললেন ,   ‘ তুই তো সাংঘাতিক স্বার্থপর , পটলা ।  আমার এত জ্বর ।  আর তুই একবার দেখতে পর্যন্ত গেলি না !  ’ আমাকে প্রায় বগলদাবা করে নিয়ে যাওয়ার মতো করে নিয়ে গেলেন তাদের বাড়ির পেছন দিকে একটা প্রায় পরিত্যক্ত মাটির ঘরের খড় বিছানো বারান্দায় ।  সেখানে পাশাপাশি বসে আমার একটা হাত তুলে তার নিজের কপালে ঠেকিয়ে বললেন ,   ‘ দেখ্ আমার কতো জ্বর ।  আমি কি মিথ্যা বলছি ?  ’ হাঁ ,  সত্যিই খুব জ্বর ।  স্বপ্নাদি মিথ্যা বলেন নি ।  আমি মাথা নিচু করে চুপচাপ বসে রইলাম ।  কিন্তু বেশি জ্বরের জন্যই হোক বা অন্য যে কারণেই হোক স্বপ্নাদিকে কথায় পেয়ে বসেছে ।  ‘ এই দেখ্ পটলা ,  আমার চিবুকের এ তিলটা জ্বরের জন্য কত বড় হয়ে গেছে ।  হাত দে ।  হাত দিয়ে দেখ্ ।  ’ দেখলাম ,  কিন্তু বিশেষ কিছু বুঝলাম না ।  ‘ তিলটা খুব সুন্দর ,  তাই না ?  এই ছোঁড়া বল্ না ,  তিলটা সুন্দর না ?  ’  ‘ হুঁ ।  ’  ফর্সা মুখে কালো রঙের একটা তিল সুন্দর হয় কিভাবে বুঝলাম না ।  তবু স্বপ্নাদিকে খুশি করার জন্য মাথা নেড়ে সায় দিলাম ।  স্বপ্নাদি আনন্দে গদ গদ হয়ে বললেন ,   ‘ আমাকে সুচিত্রা সেনের মতো দেখাচ্ছে ,  তাই না পটলা ?  ’  ‘ হুঁ ।  ’ এই সুচিত্রা সেনটা যে কে ,  তা ’  কে জানে ?  কিন্তু স্বপ্নাদিকে খুশি করতে হবে ।  তাই আবার মাথা নেড়ে সায় দিলাম ।  স্বপ্নাদি খড়ের গাদার ভেতর থেকে অনেক গাঁদা ,  গোলাপ আর ডালিয়া ফুল বের করে আমার সামনে রাখলেন ।  বললেন ,   ‘ নে ,  এগুলো সব তোর ।  ’ আমি ঘাড় ফিরিয়ে বাগানের দিকে তাকিয়ে দেখি সেখানে দোপাটি ছাড়া অন্য কোন ফুল নেই ।  স্বপ্নাদি সব তুলে এনেছেন ।  সর্বনাশ ! বললাম ,   ‘ তোমার বাবা যদি জানতে পারে ,  তখন ?  ’ তিনি হাসলেন ।  বললেন ,   ‘ বাবা জানে ।  ’ তবু আমার ভয় দূর হল না ।  শুধু গোটা কয়েক গাঁদা ফুল তুলে নিয়ে পালিয়ে এলাম স্বপ্নাদির বাড়ি থেকে । মা বললেন ,   ‘ তুই মিথ্যা কথা বলছিস ।  এই ফুল তুই নিশ্চয় চুরি করেছিস ।  স্বপ্না তোকে এত ফুল দেবে কেন ?  ’  ‘ না মা ,  বিশ্বাস করো ,  স্বপ্নাদি দিয়েছে ।  ’  ‘ ঠিক আছে ,  এই ফুল তুই চুরি করেছিস ,  না স্বপ্না তোকে দিয়েছে সেই ফয়সালা হবে বিয়ে থেকে আসার পর ।  এখন সময় নাই বলে তুই বেঁচে গেলি ।  ’ ছোট খালার বিয়ে ঠিক হয়েছে গ্রামের নানাবাড়িতে ।  বাড়িসুদ্ধ আমরা সবাই যাবো বিয়েতে ।  বাবা দুটো ঘোড়ার গাড়ি ঠিক করেছেন ।  মালপত্র ওঠানো হচ্ছে তাতে ।  আমরা ভাইবোনরা সবাই খাওয়া দাওয়া সেরে উঠে বসলাম গাড়িতে ।  বহুদিন পর নানাবাড়ি যাচ্ছি ।  সবাই খুব আনন্দে ,  কিন্তু কেন জানি আমার কোন আনন্দ হচ্ছে না । এক সপ্তাহ পর গ্রাম থেকে ফিরে জানা গেল ,  সুরেশ চন্দ্র এ্যাডভোকেট একজন মোহাজিরের সঙ্গে বাড়ি বিনিময় করে সপরিবারে পাড়ি জমিয়েছেন ভারতে ।  স্বপ্নাদিদিদের বাড়িতে এখন সব অচেনা লোকজন ।  বাড়ির কাছে গেলে কেমন যেন কটমট করে তাকায় ।  আমি সারাদিন স্বপ্নাদিদির বাড়ির চার পাশে ঘুর ঘুর করে সন্ধ্যায় ঘরে ফিরে এলাম ।  ঘরে খাটের নিচে পানি ভর্তি মাটির সরায় গাঁদা ফুলগুলো রেখে গিয়েছিলাম ।  সরা থেকে আধ মরা বিবর্ণ ফুলগুলো তুলে হাতে নিতেই শুকনো পাপড়ি গুলো ঝুর ঝুর করে ঝরে পড়লো আমার হাত থেকে ।  সেই সাথে হাতের আঙ্গুল গলে ক ’ ফোঁটা পানি ঝরে পড়লো অশ্রুর মতো ।  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  * এই লেখাটি মাসিক মৌচাকে ঢিল পত্রিকার অক্টোবর ২০১০ ফুল সংখ্যায় প্রকাশিত ।  ব্লগার বন্ধুরা যারা এটি পড়েন নি ,  তাদের জন্য ব্লগে প্রকাশ করলাম ।  






রসরচনাঃ সবার আগে



                         যে উপজেলায় আসগর সাহেবের বদলি অর্ডার হলো সেখানে ডেলি প্যাসেঞ্জারি করে অফিস করা যায় ।  কিন্তু সমস্যা হলো দূরপাল্লার এক্সপ্রেস বাসগুলো ওই উপজেলা হয়ে যায়না ।  ফলে লক্কর ঝক্কর লোকাল বাসই ভরসা ।  কিছু চাকরিজীবী লোক ওই বাসেই যাতায়াত করে ।  এতে সাহস পেয়ে টিফিন ক্যারিয়ারে দুপুরের খাবার নিয়ে প্রথম দিন আসগর সাহেব যে লোকাল বাসটিতে উঠে পড়লেন ,  তার নাম  ‘ সবার আগে ’  ।  চমৎকার বাংলা নাম ।  তবে বাসের গায়ে লেখা এই বাংলা নামের নিচে ভুল ভাল ইংরেজি বানানে লেখা আছে ননস্টপ ,  গেট লক ইত্যাদি ।  বাসের ছাদে আলু ও শুকনা মরিচের বস্তা ছাড়াও গোটা কয় ছাগল ,  মুরগির খাঁচা আর পুরাতন কাপড়ের গাঁটটি ।  লুঙ্গি পরা কিছু দেহাতি লোকজন গম্ভীর মুখে বাসের ছাদে বসে ভুস ভুস করে বিড়ি টানছে ।  বাসের ছাদে ক্যারিয়ারের ফ্রেমের সাথে দড়ি দিয়ে বেঁধে দুটো সাইকেল ঝোলানো ।  ছত্রিশ সিটের বাসে অন্তত সত্তর জন আদম সন্তান ।  ভেতরে ঠাসা ঠাসি অবস্থা ।  বাসের দুই দরজার হ্যান্ডেল ধরে ডারউইনের বিবর্তন তত্বের সমর্থনে ঝোলাঝুলি করছে মানুষ ।  আসগর সাহেবের চেহারাটা বাঁদরের চেয়ে উন্নত মনে হওয়ায় বাসের হেল্পার ছেলেটি দয়াপরবশ হয়ে তাঁকে ধাক্কাধাক্কি করে ঢুকিয়ে দিল ভেতরে ।  কিন্তু যেই লাউ ,  সেই কদু ।  একহাতে টিফিন ক্যারিয়ার আর একহাতে মাথার ওপর লোহার পাইপ ধরে আসগর সাহেবের অবস্থা হল সেই ঝুলে থাকার মতোই ।  চারপাশে ঘামের উৎকট গন্ধ আর নারী পুরুষ বাচ্চাকাচ্চার হাউ কাউ । বাস ছাড়ার পর শুরু হল কন্ডাক্টারের সাথে যাত্রীদের ভাড়া নিয়ে ঝগড়া ।  সব যাত্রীর এক কথা ,  কন্ডাক্টার ভাড়া বেশি নিচ্ছে ।  কন্ডাক্টারেরও এক কথা ,  না পোষালে গাড়ি থেকে নেমে যান ।  ‘ গাড়ি থাইক্যা নামুম কিল্লাই ?  গাড়ি কি তোমার বাপের ?  ’  ‘ গাড়ি আমার বাপের না হইলে এত ট্যাকার গাড়ি আমগো হাতে ছাইড়া দিয়া মহাজন আব্বা বাড়িত্ ঘুম পাড়ে ক্যামনে ?  প্যাচাল না পাইরা জলদি ভাড়া বাইর করেন ।  ’ এক গ্রাম্য মহিলার কোলে পাঁচ ছয় বছরের একটি ছেলে ।  তার কথা ,  এত ছোট বাচ্চার আবার ভাড়া কিসের ?  কন্ডাক্টারের সাফ কথা ,   ‘ দাঁত উঠলেই ভাড়া দেওন লাগবো ।  পোলার দাঁত উঠছে কি না দেখান ।  ’  ‘ আরে ব্যাডা কয় কি ?  পোলা তো আমার কোলে বইয়া যাইতাছে ।  অর লাইগ্যা তো কোন সিট লই নাই ।  ’  ‘ বহুত প্যাচাল পারতাছেন খালা ।  এতগুলা লোক খাড়াইয়া যাইতাছে ।  অগো ভাড়া নিয়া কোন ভ্যাজাল নাই ।  আর আপনার পোলা কোলে বইয়া ঘুমাইয়া ঘুমাইয়া যাইতাছে ,  হ্যার ভাড়া দিবেন না ?  প্যাচাল রাখেন ,  ভাড়া দ্যান ।   ’ বাজারের মতো একটা জায়গায় এসে বাস থামতেই কমপক্ষে এক ডজন লোক ঝাঁপিয়ে পড়লো বাসের ওপর ।  কিছু লোক তর তর করে উঠে গেল বাসের ছাদে ।  একজন মাথামোটা বামন লোককে চ্যাংদোলা করে তুলে গাড়ির জানালা দিয়ে ভেতরে গলিয়ে দিল তার সঙ্গীরা ।  বাঁকিরা মোষের মতো গুঁতোগুঁতি করে বাসের দরজা দিয়ে ঢুকে পড়লো ভেতরে ।  পায়ে আঘাত পেয়ে ককিয়ে উঠলো একজন ।  এক বৃদ্ধের প্রতি করুনাবশতঃ হেল্পার ছোকরা টানাটানি করে তাকে বাসে তুলতে গিয়ে ব্যর্থ হল ।  তবে বৃদ্ধের দুর্বল জামা থেকে বুক পকেটটা খুলে থেকে গেল তার হাতে ।  বৃদ্ধের হৈ চৈ এর মধ্যেই রওনা হয়ে গেল গাড়ি ।  হেল্পার ছোকরা পকেটটা দলা পাকিয়ে বৃদ্ধের উদ্দেশ্যে ছুঁড়ে দিয়ে মন্তব্য করলো ,   ‘ বুইড়া ননসেন্ ’ বাসের সামনের দিকে এক দম্পতি তাদের দশ বার বছরের ছেলে সাথে নিয়ে বসেছিলেন ।  লোকজনের ভিড় ,  বাসের ধীরগতি আর ঘন ঘন বাস থামানো নিয়ে স্বামী স্ত্রী দুজনেরই এন্তার অভিযোগ ।  একটানা বক বক করছিলেন তারা ।  এক পর্যায়ে ওয়াক ওয়াক করে বমি করে ফেললেন ভদ্রমহিলা ।  তার দেখাদেখি ছেলেটিও ।  বাসের মেঝে বমিতে সয়লাব ।  যাত্রীদের জুতা স্যান্ডেল মাখামাখি ।  কারো কারো কাপড় চোপড়ে বমি থেকে ছিটকে আসা সাদা ভাত ।  এবার অভিযোগ শুরু করলো যাত্রীরা ,   ‘ এইডা কি করলেন আফা ?  ’  স্বামী ভদ্রলোক চরম বিব্রত ।  তিনি অত্যন্ত বিরক্তির সাথে বললেন ,   ‘ এই জন্য তোমাদের নিয়ে কোথাও যাইনা ।  মান সম্মান থাকেনা ।  ছিঃ ।  ’  বলতে বলতে ভদ্রলোক নিজেই অতি দ্রুত বাসের জানালা দিয়ে মাথা বের করে বিচিত্র শব্দে বমি করে ফেললেন ।  চলন্ত গাড়ির বিপরীতমুখী বাতাসের তোড়ে সেই বমির অধিকাংশ গিয়ে পড়লো বাসের পেছন দিকের দরজায় হনুমানের মতো ঝুলে থাকা যাত্রীদের মুখে ।  সমস্বরে চিৎকার করে উঠলো তারা ,   ‘ এ্যাই ড্রাইভার ,  গাড়ি থামাও ,  গাড়ি থামাও ।  ’ হতচকিত ড্রাইভার কড়া ব্রেক কষে গাড়ি থামাতেই ঘটলো আরেক ঘটনা ।  বাসের পেছন দিকে টানা পাঁচ সিটের মাঝামাঝি গুটি সুটি মেরে বসে ছিল কলেজ পড়ুয়া দুটি গ্রাম্য মেয়ে ।  বাসের হৈ হট্টগোলের মধ্যেই মোবাইল ফোনে নিম্নস্বরে তারা কথা বলছিল আর নিজেদের মধ্যে হেলেদুলে হাসাহাসি করছিল ।  তাদের একেবারে সামনে লোহার পাইপ ধরে দাঁড়িয়ে ছিলেন টাক মাথার বেঁটেখাটো গড়নের এক মাঝ বয়সী ভদ্রলোক ।  কড়া ব্রেকের ফলে নিজেকে সামলাতে না পেরে তিনি ছিটকে গিয়ে বসে পড়লেন একটি মেয়ের কোলে ।  সাথে সাথে  ‘ ঠাশ্ ’  করে একটা চড়ের আওয়াজ শোনা গেল ।  মেয়েটি বলল ,   ‘ অসভ্য !  ’  তার সঙ্গী মেয়েটি বলল ,   ‘ ইতর কোথাকার !  ’ ভদ্রলোকের হাতে ছিল ঠোঙ্গা ভর্তি ডালের বড়ি ।  ঠোঙ্গাটা হাত থেকে ছিটকে পড়ে বড়িগুলো ছড়িয়ে গেছে বাসের মেঝেতে ।  ভদ্রলোক লোকজনের পায়ের ফাঁকে হামাগুড়ি দিয়ে বড়িগুলো কুড়াতে লাগলেন । এই ঘটনার কিছুক্ষণ পর আবার থেমে গেল গাড়ি ।  একজন যাত্রী খুব দ্রুত ছাতা হাতে নেমে গেল বাস থেকে ।  কিন্তু বাস আর ছাড়ে না ।  রাস্তার দুপাশে জনবসতিহীন বিল এলাকা ।  এখানে বাসটা থেমে আছে কেন কে জানে !  যাত্রীরা অধৈর্য হয়ে হৈ চৈ শুরু করলো ,   ‘ এ্যাই ড্রাইভার ,  গাড়ি ছাড়ো ।  ’  কিন্তু কে শোনে কার কথা ।  জগদ্দল পাথরের মতো দাঁড়িয়ে আছে  ‘ সবার আগে ’  ।  বাসের সামনের দিকে কন্ডাক্টারের সাথে কিছু যাত্রীর উত্তপ্ত বাক্য বিনিময় শোনা গেল ।  ‘ আরে ভাই ,  মানুষের বিপদ আপদ আছে না !  ’  ‘ ওই মিয়া ,  কিয়ের বিপদ ?  ’  ‘ তাকাইয়া দ্যাখেন ।  প্যাটে নিম্নচাপ লইয়া বহুতক্ষন ধইরা কষ্টে ছিল বেচারা ।  অহন কি আরামে ডাউন দিতাছে ,  দ্যাখেন ।  ’ সত্যিই তাই ।  বাসের জানালা দিয়ে তাকিয়ে দেখা গেল বিলের মধ্যে ছাতা ফুটিয়ে মাটিতে রেখে লোকটা তার আড়ালে বসে পেটের নিম্নচাপ থেকে খালাস হচ্ছে । বিলে পানি প্রায় নেই বললেই চলে ।  এ কাজের জন্য মোটামুটি উপযুক্ত জায়গাই পেয়েছে সে ।  এদিকে যাত্রীদের ক্রমাগত হৈ চৈ এর ফলে বিরক্ত হয়ে কন্ডাক্টার জানালা দিয়ে গলা বাড়িয়ে হাঁক দিল ,   ‘ ওই মিয়া ,  আর দেরি কইরেন না ।  কিছু থাকলে বাড়িত্ গিয়া ডেলিভারি দিয়েন ।  আইয়েন ,  আইয়েন ,  জলদি আইয়েন ।  ’ লোকটি সম্ভবতঃ ডেলিভারি সমাপ্ত করেই বিলের অপর্যাপ্ত ঘোলা পানিতে ফিনিশিং দিয়ে লজ্জা লজ্জা মুখে বাসে ফিরে এলো এবং বাস ছেড়ে দিল ।  আসগর সাহেব মনে মনে সিদ্ধান্ত নিলেন আর লোকাল বাস নয় ।  প্রয়োজনে প্রভিডেন্ট ফান্ড থেকে লোণ নিয়ে হলেও তিনি একটা মোটর সাইকেল কিনবেন ।   [ লেখাটি মাসিক উত্তর বার্তা পত্রিকার নভেম্বর /  ২০১০ সংখ্যায় প্রকাশিত ।  ব্লগার বন্ধুরা যারা পড়েননি ,  তাদের জন্য ব্লগে প্রকাশ করলাম ।  ] 
                    





গল্পঃ হাবিব সাহেব রেডি




                        কোন পার্টি বা অনুষ্ঠানে যাবার সময় স্ত্রী নিজে সম্পূর্ণ রেডি হয়ে বসে আছেন আর স্বামীকে রেডি হতে ঘন ঘন তাগাদা দিচ্ছেন - এমন দৃশ্য কি আপনারা দেখেছেন কোন দিন ?  মনে হয় না ।  বরং এর উল্টোটা দেখতেই আমরা অভ্যস্ত ।  স্বামী প্রস্তুত ,  অথচ স্ত্রীর সাজগোজ তখনো প্রাথমিক অবস্থায় ।  তিন চারটা শাড়ি বদলানো হয়ে গেছে ।  তারপরেও শাড়ি নিয়ে স্ত্রীর অসন্তুষ্টি যাচ্ছে না ।  শাড়ির সাথে অর্নামেন্ট ম্যাচ করছে না ।  মেকআপ বক্স খুলে স্ত্রী বেকুব হয়ে বসে আছেন ।  আই লাইনার ,  লিপস্টিক ,  লিপজেল ,  ফেস পাউডার ইত্যাদি  ( আমি মেয়েদের সাজগোজের সব উপকরণের নাম জানি না )  মানানসই হচ্ছে না ।  স্ত্রীর বিরক্তি চরমে ।  অনুষ্ঠানের সময়ও যাই যাই অবস্থায় ।  স্বামীও বিরক্ত ।   ‘ তাড়াতাড়ি করো ’  ছাড়া স্ত্রীকে বেশি কিছু বলতে তিনি সাহস পাচ্ছেন না ।  সাধারনত এমনটা দেখে বা শুনেই আমরা অভ্যস্ত । কিন্তু হাবিব সাহেবের ক্ষেত্রে ব্যাপারটা উল্টো ।  তিনি আমার প্রতিবেশী ।  ব্যাংকে উঁচু পদে মোটা বেতনে চাকরি করেন ।  বাড়ি গাড়ি সবই আছে ।  অফিসের এ্যানুয়াল ডিনার ,  অফিসিয়াল পিকনিক ,  ফেয়ারওয়েল ,  বার্থ ডে ,  ম্যারেজ ডে ,  আত্মীয়স্বজনের বিয়ে শাদী ইত্যাদি বারো মাসে তাঁর তিন তেরো উনচল্লিশ পার্বণ ।  আজ হাবিব সাহেবের প্রোগ্রাম হল একমাত্র শ্যালকের গোপন বিয়েতে স্বাক্ষী হিসাবে স্ত্রীসহ কাজী অফিসে হাজির হওয়া ।  শ্যালক তার ব্যাচমেট এক শ্যামলা মেয়েকে বিয়ে করতে চায় ।  কিন্তু হাবিব সাহেবের শশুর শাশুড়ি ছাত্রাবস্থায় তাদের এই বিয়েতে রাজি নন ।  তার ওপর মেয়ে কালো ,  মেয়ের বাবা প্রাইমারী শিক্ষক ,  মেয়েরা অনেক ভাইবোন এসব আপত্তি তো আছেই ।  কিন্তু শ্যালকের মন শ্যামলা মেয়ের প্রেমে টইটুম্বুর ।   ‘ কালো ?  তা ’ সে যতই কালো হোক /  দেখেছি তার কালো হরিণ চোখ ’  অনেকটা এ ধরনের মহান ভালোবাসা ।  তাই সে গোপনে কাজী অফিসে গিয়ে বিয়েটা সেরে ফেলার জন্য স্বাক্ষী হতে তার বোন দুলাভাইকে হাত পা ধরে রাজি করিয়েছে ।  প্রাপ্তবয়স্ক ছেলেমেয়ের পারস্পরিক সম্মতিতে বিয়ে হতে কোন বাধা নেই ।  তবে অভিভাবক শ্রেণীর দু ’ জন সে বিয়েতে স্বাক্ষী থাকলে বিয়েটা আরো মজবুত হয় ।  এ ক্ষেত্রে বোন দুলাভাইকে ঢাল হিসাবে ব্যবহার করা যাবে ।  শ্যালকের বুদ্ধি সুদ্ধি প্রথম শ্রেণীর । হাবিব সাহেবের স্ত্রী শাড়ি গয়না পরে চোখে মুখে ফাইনাল টাচ্ দিয়ে পুরোপুরি প্রস্তুত ।  কিন্তু হাবিব সাহেবের তখনো কিছুই হয়নি ।  দু ’ তিনটা প্যান্ট বদলানো হয়ে গেছে ।  তারপরেও প্যান্টের রঙ মনপছন্দ না হওয়ায় সেটা খুলে ফেলে শুধু আন্ডারওয়্যার পরে তিনি বেডরুমে দাঁড়িয়ে আছেন ।  স্ত্রীর ধমকে শেষ পর্যন্ত প্যান্টের একটা গতি হল ।  সমস্যা বাধলো শার্টের সাথে টাই ম্যাচ করা নিয়ে ।  হাবিব সাহেবের একচল্লিশটা টাই ।  দেশে বিদেশে যেখানে গেছেন একটা টাই অন্তত কিনেছেন ।  ফলে মেয়েরা দোকানে গিয়ে একসাথে অনেক শাড়ি বা থ্রি - পিছ দেখে যেমন এটা দেখি ,  ওটা দেখি বলে আঙ্গুল ঘোরাতে ঘোরাতে আঙ্গুল ব্যথা করে ফেলে এবং শেষ পর্যন্ত আর কেনা হয় না ,  তেমনি হাবিব সাহেবও একচল্লিশটা টাই বিছানার ওপর ফেলে ট্যারা চোখে  ( তাঁর বাঁ চোখ সামান্য ট্যারা )  যাচাই বাছাই করতে করতে শেষে ক্লান্ত হয়ে স্ত্রীর কাছে আত্মসমর্পণ করলেন ।  এদিকে মোবাইল ফোনে শ্যালকের দু ’ তিনবার তাগাদা দেওয়া হয়ে গেছে ।  সে তার হবু স্ত্রীকে নিয়ে কাজী অফিসে বসে আছে । মিসেস হাবিব যে টাইটা পছন্দ করেছেন ,  সেটা হাবিব সাহেবের পছন্দ হচ্ছেনা ।  বাবার এই দুর্দশা দেখে পাশের ঘর থেকে মেয়ে বর্ণা এসে হাজির ।  মা এবং মেয়ে যৌথভাবে যে টাইটা পছন্দ করলো ,  অনুরোধে ঢেঁকি গেলার মতো করে সেটা হাবিব সাহেব গলায় ঝোলালেন বটে ,  তবে সমস্যা ফুরালো না ।  টাইয়ের সিঙ্গেল নটে তাঁকে মানাচ্ছে না ,  আবার ডাবল নট বাঁধলে ফাঁসির দড়ি গলায় ঝোলানোর মতো মনে হচ্ছে ।  মাঝামাঝি তো কিছু নেই ।  হাবিব সাহেবের ছেলে শিহাব কলেজ থেকে ফিরে বাবার এই সমস্যা দেখে সহজ সমাধান বাতলে দিল ।  সে তার মানিব্যাগ থেকে একটা কয়েন বের করে টস্ করে জানিয়ে দিল  ‘ ডাবল নট ’  ।  অতএব ,  ফাঁসির দড়িই সই ।  হাবিব সাহেব মনমরা হয়ে টাইয়ের ডাবল নট বেঁধে আলমীরা খুলে কোট বাছাই করতে লাগলেন ।  তাঁর হাফ ডজন কোট ।  কিন্তু শার্ট ও টাইয়ের সাথে মানানসই হয় এমন একটাও কোট এর মধ্যে আছে বলে তাঁর মনে হচ্ছে না ।  তাহলে কি কোট ঠিক রেখে শার্ট ও টাই বদলে ফেলবেন ?  নাকি শার্ট ও টাই ঠিক রেখে কমপ্লিট স্যুট পরে ফেলবেন ?  স্যুট পরা যায় ,  তবে স্যুটের রঙটা ম্যাড়মেড়ে ঘিয়ে রঙয়ের ।  বানানোর সময় থেকেই স্যুটটা তাঁর অপছন্দ ।  এই সমস্যার সমাধান হল কাজের বুয়া ফেলানির মায়ের কথায় ,   ‘ খালুজান ,  ওই কালা কোটটা পইরা হেইদিন আপনারে যা মানাইছিল না !  ফরসা শইলে কালা কোট পরলে আপনারে এম পি সাবের মতো দেহায় ।  ’  আচ্ছা হল ।  কোটের সমস্যা গেল ।  কিন্তু জুতার ব্যাপারে হাবিব সাহেব কোন কম্প্রোমাইজ করতে রাজি নন ।  চার জোড়া জুতার মধ্যে একজোড়া কালো জুতা তাঁর পছন্দ হল ।  কিন্তু সে জুতা পালিশ করা নাই ।  মা এবং মেয়ে মিলে জুতা পালিশ করতে বসে গেল ।  মেয়ের পালিশ করা বাঁ পায়ের জুতায় কালি হয়ে গেল বেশি ,  আর মায়ের পালিশ করা ডান পায়ের জুতায় কালি হয়ে গেল কম ।  হাবিব সাহেব এনার্জি সেভিং বাল্বের আলোয় জুতা জোড়া অন্তত পাঁচ ছয়বার উল্টে পাল্টে দেখেও সন্তুষ্ট হতে পারলেন না ।  এর মধ্যে আবার শ্যালকের ফোন ।  হাবিব সাহেব বিরক্ত হয়ে বললেন ,   ‘ আরে ,  এ শালা তো অস্থির হয়ে গেছে দেখছি ।  বিয়ের জন্যে কেউ এভাবে পাগল হয় ?  আমরা বিয়ে করিনি ?  ’  বলে ফোন রেখে দিয়ে তিনি নিজেই জুতা পালিশ করতে বসে গেলেন । জুতা পালিশ শেষ হলে মোজা ম্যাচিং নিয়ে কিছু ঝামেলা হল ।  মোজার রঙ কালো ,  তবে জুতার মতো কুচকুচে কালো নয় ।  আটার গুনে রুটি ,  আর বাবার গুনে বেটী ।  বর্ণা বললো ,   ‘ বাবা ,  তুমি প্যান্টটা একটু নামিয়ে পরো ,  তাহলে আর মোজা দেখাই যাবে না ।  ’ মেয়ের কথা হাবিব সাহেবের মনে ধরলো ।  তিনি প্যান্টটা নিচের দিকে নামিয়ে পরলেন ।  কিন্তু অনভ্যাসের কারণে হাঁটার সময় প্যান্ট খুলে পড়ে যাচ্ছে বলে তাঁর মনে হতে লাগলো ।  এবার বুদ্ধি করে তিনি নিজেই সমস্যার সমাধান করে ফেললেন ।  বেল্টের একটা ফুটো কমিয়ে দিয়ে প্যান্টের কোমর টাইট করে বেঁধে বর্ণার মাকে বললেন ,   ‘ বুদ্ধি থাকলে শশুরের গোলামী করতে হয় না ,  বুঝেছ ?  ’  ‘ বুঝেছি ,  এখন চল তো !  ওরা কাজী অফিসের বারান্দায় এতিমের মতো বসে আছে ।  ’ হাবিব সাহেবের চুলে কলপ দেবার অভ্যাস ।  এক সপ্তাহ আগে চুলে কলপ দেবার কারণে এখন চুলের গোড়াগুলো সাদা দেখা যাচ্ছে ।  বর্ণা তার বাবাকে সে কথা স্মরন করিয়ে দিল ।  হাবিব সাহেব আয়নার সামনে ঘুরে ফিরে দেখে বললেন ,   ‘ তাই তো রে ,  মা ।  ’ কিন্তু এখন কলপ করার সময় কই ?  ও কাজ করতে গেলে তো কোট প্যান্ট টাই জুতা সব খুলে এক মহাযজ্ঞে বসতে হবে ।  হাবিব সাহেবের মন খারাপ হয়ে গেল ।  এই সময় আবার শ্যালকের ফোন ,   ‘ বুবু ,  তোমাদের এত দেরি হচ্ছে কেন ?  কাজী সাহেব তো আর একটু পর উঠে চলে যাবেন ।  ’ মিসেস হাবিব মহা ত্যক্ত ।  স্বামীর হাত ধরে হ্যাঁচকা টান দিয়ে তিনি বললেন ,   ‘ এই লোকটা মেয়ে মানুষেরও অধম ।  পুরুষ মানুষের রেডি হতে এত দেরি হয় ?  জবর লোকের পাল্লায় পড়েছি ,  বাবা !  ’ স্ত্রীর টানাটানিতে শেষ পর্যন্ত মন খারাপ নিয়েই কাজী অফিসে রওনা দিতে হল হাবিব সাহেবকে ।  সেখানে পৌঁছে দেখা গেল তাঁর শ্যালকও নেই ,  শ্যালকের সাথে যে মেয়ের বিয়ে হবার কথা ছিল সেও নেই ।  ব্যাপারটা কেমন হল ?  মিসেস হাবিব মোবাইলে তার ভাইকে বললেন ,   ‘ তোরা কোথায় ?  ’  ‘ তোমাদের দেরি দেখে আমরা তো বিয়ে করে ফেলেছি ,  বুবু !  ’  ‘ কি বলছিস তুই ?  স্বাক্ষী পেলি কোথায় ?  ’  ‘ ওসব ম্যানেজ করে ফেলেছি ,  বুবু ।  তোমার আর দুলাভাইয়ের নাম ঠিকানা লিখিয়ে অন্যদের দিয়ে সই করিয়ে নিয়েছি ।  ’  ‘ কি সব আবোল তাবোল কথা বলছিস তুই ?  তাই কখনো হয় নাকি ?  ’  ‘ তুমি যে কি বল না বুবু !  টাকা দিলে মাছের দুধও পাওয়া যায় ,  আর এ তো স্বাক্ষীর সই ।  কাজী অফিসের ভেতর বাইরে দেখো কত কোট টাই ,  পাজামা - পাঞ্জাবি পরা পুরুষ আর শাড়ি পরা মহিলা দালাল ঘুরে বেড়াচ্ছে ।  দেখে মনে হয়না এরা দালাল ।  টাকা দিলে এরা পাত্র পাত্রির চাচা চাচি ,  মামা মামী ,  বোন দুলাভাই সেজে সই করে দেয় ।  এখন কি করবো বল ?  তোমাদের জন্য আর কত দেরি করবো ?  বেকার লাইফে ক ’ টা টাকা গচ্চা গেল আর কি !  ’ মিসেস হাবিব গম্ভীর কণ্ঠে বললেন ,   ‘ এখন তোরা কোথায় ?  ’  ‘ তোমাদের বাড়িতে ।  বর্ণা আর শিহাব ওদের মামীকে দেখে খুশিতে পড়ার টেবিল ছেড়ে উঠে পড়েছে ।  ওরা এখন আমাদের বাসরঘর সাজাতে ব্যস্ত ।  ’ মিসেস হাবিব মাথা চেপে ধরে কাজী অফিসের বারান্দায় একটা বেঞ্চের ওপর বসে পড়লেন ।  তাঁর সামনেই দুই তরুণ তরুণী হাবিব সাহেবের হাত ধরে স্বাক্ষী হবার জন্য কাকুতি মিনতি করছে ।  ‘ আরে ,  আমি তোমাদের চিনি না ,  জানি না ।  আমি তোমাদের স্বাক্ষী হতে যাবো কেন ?  ’ তরুণ একটা পাঁচশো টাকার নোট বের করে হাবিব সাহেবের হাতে ধরিয়ে দিয়ে বলল ,   ‘ এবার হবে তো ?  কাজী সাহেবের সামনে বলবেন ,  আপনি আমার ফুপা ।  নাম .  .  .  .  .  .  .  .  .  .  .  ’ মিসেস হাবিব স্বামীর হাত থেকে টাকাটা ছিনিয়ে নিয়ে দলা পাকিয়ে তরুণের মুখের ওপর ছুঁড়ে ফেলে দিয়ে বললেন ,   ‘ এই লোকটার জন্য মান সম্মান আর কিছু থাকলো না ।  এখানে আর এক মিনিট নয় ।  চলো ,  এখুনি বাড়ি চলো ।  ’ হিড় হিড় করে স্বামীর হাত ধরে টানতে টানতে তিনি কাজী অফিস থেকে বেরিয়ে গাড়িতে উঠে চড়া গলায় ড্রাইভারকে বললেন ,   ‘ বাড়ি চলো ।  কুইক ।  ’  ‘ জি ,  ম্যাডাম ।  ’ হাবিব সাহেব গাড়ির রিয়ার ভিউ মিররে নিজের মাথার চুলগুলো বিভিন্ন এ্যাঙ্গেল থেকে দেখতে দেখতে বললেন ,   ‘ বুঝলে বর্ণার মা ,  আসলে কলপ দেওয়ার কারণেই চুল বেশি পেকে গেছে ।  আমার এক কলিগ চুলে কলপ দিতে নিষেধ করেছিল ।  ইশ্ , ওর কথা যদি শুনতাম !  ’  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  রি - পোস্ট । 
                            
                    




স্মৃতিচারণঃ যাদুকর



                         তখন আমি ক্লাস ফাইভ বা সিক্সে পড়ি ।  আমাদের স্কুলে একদিন এক যাদুকর এলেন যাদু দেখাতে ।  ক্লাসে ক্লাসে নোটিশ গেল স্কুল ছুটির পর কমনরুমে যাদু দেখানো হবে ।  তখনকার দিনে অধিকাংশ যাদুকরের নামের শেষে সরকার টাইটেলটি থাকতো ।  সম্ভবত সে সময়ের বিখ্যাত ভারতীয় যাদুকর পি ,  সি ,  সরকারের নামের সাথে মিল রেখে এমনটা করা হতো অথবা হয়তো নামের এই মিল ছিল নেহাতই কাকতাল মাত্র । যতদূর মনে পড়ে আমাদের যাদুকরের নাম ছিল বি ,  এ ,  সরকার ।  স্কুলের অন্যান্য ছাত্রদের মতো আমারও যাদু দেখার প্রতি ছিল তীব্র আকর্ষণ ।  যাদুকরের আজব আজব সব কর্মকাণ্ড দেখে আমরা থ ’  বনে গেলাম ।  তিনি তাঁর মাথায় পরা হ্যাটের ভেতর থেকে আস্ত পায়রা বের করে আনলেন ,  অথচ হ্যাটটি পরার আগে আমাদের সবাইকে সেটি ঘুরিয়ে ফিরিয়ে ভেতরটা ফাঁকা দেখিয়েছিলেন ।  তাহলে পায়রাটি এলো কোত্থেকে ?  এরপর তিনি টেবিলের ওপর গ্লাস ভর্তি পানি উল্টে দিলেন ,  অথচ একফোঁটা পানিও পড়লো না ।  ক্লাস এইটের এক ছাত্রকে ডেকে নিয়ে তার পশ্চাদ্দেশ থেকে তিনি গুনে গুনে এক ডজন মুরগির ডিম বের করে আনলেন ।  আমরা সবাই হেসে খুন ।  ছেলেটি ভ্যাবাচ্যাকা খেয়ে মঞ্চে দাঁড়িয়ে রইল ।  যাদুকর এক ছাত্রের একটি দু ’ আনা দামের ষোল পৃষ্ঠার খাতা চেয়ে নিয়ে সবার চোখের সামনে টুকরো টুকরো করে ছিঁড়ে শুন্যে উড়িয়ে দিলেন ।  কিন্তু তাজ্জব ব্যাপার !  টুকরোগুলো মঞ্চের ওপর পড়ে প্রতিটি টুকরো এক টাকার নোট হয়ে গেল ।  যাদুকর তার সহকারী সহ নোট গুলো কুড়িয়ে টেবিলের ওপর স্তূপ করে রেখে সেই স্তূপের ওপর একটা কালো রুমাল দিয়ে ঢেকে দিলেন ।  তারপর মাত্র এক সেকেন্ড ।  রুমালটি সরিয়ে নিতেই দেখা গেল ,  টাকাগুলো গায়েব হয়ে গেছে ।  পরিবর্তে ছাত্রটির সেই খাতা সম্পূর্ণ অক্ষত অবস্থায় টেবিলের ওপর পড়ে আছে ।  খাতাটি ঝেড়ে মুছে তিনি ছাত্রটিকে ফেরত দিলেন ।  এরপর খালি টিনের কৌটা থেকে আস্ত তাজা মাছ বের করে আনা ,  নিজের দু ’ কান থেকে লম্বা রঙ্গিন ফিতে টেনে বের করা ,  নানারকম তাসের খেলা ,  সহকারী ছেলেটির সামনে কালো পর্দা ধরে মুহূর্তের মধ্যে তাকে অদৃশ্য করে দেওয়া এরকম আরও অনেক যাদু দেখালেন তিনি ।  আমরা হাঁ করে সেসব যাদু দেখে অবাক হয়ে গেলাম ।  অভ্যাস না থাকায় আমরা কেউ হাততালি দিচ্ছিনা দেখে খেলা শেষে যাদুকর হ্যাট খুলে মাথা নুইয়ে বললেন ,   ‘ হাততালি ,  প্লিজ !  ’ আমরা বিপুল বিক্রমে হাততালি দিলাম ঠিকই ,  কিন্তু তাতেও কয়েক সেকেন্ড দেরি হয়ে গেল ।  কারণ হ্যাট খোলার পর যাদুকরের মাথা ভর্তি চুল গায়েব হয়ে গিয়ে সেখানে চকচকে টাক দেখে সে দৃশ্য হজম করতে আমাদের এই কয়েক সেকেন্ড দেরি হয়ে গেল । যাদুকরের সবগুলো যাদুর মধ্যে কাগজের টুকরোগুলোর টাকা হয়ে যাওয়ার দৃশ্যটি অনেক দিন আমার মনে স্থায়ীভাবে গেঁথে ছিল ।  বিশ্ববিদ্যালয়ের পড়া শেষ করে সরকারী চাকরিতে ঢোকার পরেও বি ,  এ ,  সরকারের এই যাদুর রহস্য নিয়ে ভাবতাম ।  নিজ চোখে দেখেছি ,  সুতরাং অবিশ্বাস করি কিভাবে ?  কিন্তু এটা কিভাবে সম্ভব ?  সাদা কাগজের টুকরোগুলো মুহূর্তের মধ্যে টাকা হয়ে গেল ।  আবার টাকাগুলো গায়েব হয়ে গিয়ে ফিরে এলো আগের সেই খাতা ।  অদ্ভুত ব্যাপার ! বয়স ও অভিজ্ঞতা বাড়ার সাথে সাথে বি ,  এ ,  সরকারের এই যাদুর রহস্য আমার কাছে একটু একটু করে পরিস্কার হতে লাগলো ।  বুঝলাম ,  তার এই যাদু মোটেই কোন অদ্ভুত ব্যাপার নয় ।  আমাদের মধ্যে অনেকেই এই যাদু জানে ।  সম্ভবত তারা এই যাদু দেখানোর বিস্ময়কর প্রতিভা নিয়েই জন্মেছে ।  তিনটি ঘটনার কথা বলি ।  তাহলেই আপনারা বুঝতে পারবেন যে বি ,  এ ,  সরকারের মতো অনেক যাদুকর আমাদের সমাজে ছড়িয়ে ছিটিয়ে আছে । ১ )  স্কুল জীবন থেকে জামান আমার ঘনিষ্ঠ বন্ধু ।  একই মহল্লায় থাকি এবং একই স্কুলে পড়ি ।  জামানরা দুই ভাই এক বোন ।  অল্প বয়সে স্বামীর মৃত্যুর পর তাদের মা ছেলেমেয়ে নিয়ে আমাদের মহল্লায় তাঁর বড় ভাইয়ের বাড়িতে থাকেন ।  চরম অর্থকষ্ট ও মামা মামির লাঞ্ছনা গঞ্জনার মধ্যে জামানরা তিন ভাইবোন মানুষ হচ্ছিল ।  এস এস সি পাশ করার পর জামান আমাদের মতো কলেজে ভর্তি না হয়ে পলিটেকনিক ইন্সটিটিউটে ভর্তি হল ।  সেখান থেকে সে সিভিল ইঞ্জিনিয়ারিং - এ ডিপ্লোমা করে আমাদের মধ্যে সবার আগে সরকারী চাকরিতে ঢুকে গেল ।  সাব এ্যাসিস্টেন্ট ইঞ্জিনিয়ার থেকে এ্যাসিস্টেন্ট ইঞ্জিনিয়ার হওয়ার পর তার অফিসে আমার একবার যাওয়ার দুর্ভাগ্য হয়েছিল ।  দুর্ভাগ্য বলছি এই কারণে যে ,  তার কথা বলার সময় নাই ।  নিজের অফিস রুমে টেবিলের ওপর গাদা গাদা ফাইল পত্রের মধ্যে সে সব সময় ডুবে থাকে আর ঠিকাদাররা তাকে মৌমাছির মতো চারদিক থেকে ঘিরে রাখে ।  তখনও অফিসে অফিসে ডেস্কটপ আসেনি ।  নথিপত্রের মধ্যে থেকে মাথা বের করে জামান আমাকে দেখে  ‘ একটু বস্ ’  বলে পিওনকে আমার জন্য চা দিতে বলে আবার কাগজপত্রের মধ্যে ডুবে গেল । এই কাগজপত্রকে জাদুমন্ত্রবলে টাকা বানিয়ে জামান এখন অনেক সম্পদের মালিক ।  ঢাকার বারিধারায় দেড় কোটি টাকায় সে বিলাসবহুল ফ্ল্যাট কিনেছে ।  রাজশাহীতে বিশাল মার্কেট বানিয়ে মাসে লক্ষ লক্ষ টাকা ভাড়া তুলছে ।  ঘনিষ্ঠ বন্ধু হলেও ব্যাংক ব্যালান্সের কথা সে আমাকে বলে না ।  এখন বলুন , কাগজপত্রকে টাকা বানানোর যাদু বি ,  এ ,  সরকার কি শুধু একাই জানে ? ২ )  আমার আর এক স্কুল ফ্রেন্ড আলমের কথা বলি ।  পুরো নাম বদিউল আলম চৌধুরী ।  নামের শেষ অংশ পড়ে বুঝতেই পারছেন যে সে জামানের মতো হতদরিদ্র ঘরের সন্তান নয় ।  বাবা নাম করা ডাক্তার ।  আলম নিজেও মেডিক্যাল কলেজ থেকে পাশ করে বিদেশে গিয়ে ইংরেজি হরফের এ টু জেড কি কি সব ডিগ্রী নিয়ে দেশে ফিরে এলো ।  মেডিক্যাল কলেজে অধ্যাপনার পাশাপাশি একটা চারতলা বিল্ডিং এর গ্রাউন্ড ফ্লোরে তার প্রাইভেট প্র্যাকটিসের চেম্বার ।  একবার আমার অসুখ হওয়ায় চিকিৎসার জন্য আলমের চেম্বারে গেলাম ।  দেখলাম ,  চেম্বারের বাইরে হলরুমের মতো একটা ঘরে চল্লিশ পঞ্চাশ জন রোগী চেয়ারে বসে কাতরাচ্ছে আর চেম্বারের ভেতরে আলম একজন রোগীর পরীক্ষা নিরিক্ষার কাগজপত্র ঘাঁটাঘাঁটি করে রোগী ও তার আত্মীয় স্বজনকে কঠিন ভাষায় ধমকাচ্ছে ।  বন্ধু হওয়ার কারণে সিরিয়াল ব্রেক করে আলম আমাকে দেখলো এবং অপেক্ষাকৃত নরম ভাষায় আমাকেও ধমকা ধমকি করে রক্ত ও প্রস্রাব পরীক্ষাসহ এক্স রে করার জন্য একটা কাগজে কি কি সব লিখে একই বিল্ডিং - এর তিন তলায় চলে যেতে বলল ।  আলমের ভিজিট পাঁচশো টাকা ।  বন্ধু হওয়ায় আমার কাছে সে তিনশো টাকা নিল ।  কথাবার্তার ফাঁকে ফাঁকে জানা গেল ,  প্রতিদিন দু ’ বেলা সে গড়ে সত্তর আশিজন রোগী দেখে ।  তিন তলার ল্যাব থেকেও সে ৪০ %  কমিশন পায় ।  আমি এ্যাকাউন্টেন্ট মানুষ ।  মনে মনে হিসাব করে দেখলাম ,  কমিশন ও অধ্যাপনার বেতন ভাতা ছাড়া আলম এক বছরে শুধু রোগী দেখেই এক কোটি ছাব্বিশ লক্ষ থেকে এক কোটি চুয়াল্লিশ লক্ষ টাকা আয় করে । তাহলে দেখুন ,  রক্ত ও মলমূত্র পরীক্ষার রিপোর্ট ,  এক্স রে রিপোর্ট ,  আলট্রাসনোগ্রাফি ও এম আর আই রিপোর্ট ,  প্রেসক্রিপশন এই সব নানারকম কাগজপত্রকে কি অবলীলায় কোটি কোটি টাকায় রূপান্তর করে চলেছে আলম ।  আশ্চর্য না ,  বলুন ? ৩ )  আজিম মিয়া কাঁচা বাজারের নৈশ প্রহরী ।  রাতে বাজার পাহাড়া দেয় আর দিনে একই বাজারে বসে পেঁয়াজ মরিচ আদা রসুন বিক্রি করে ।  বিদ্যার দৌড় টিপসই পর্যন্ত ।  তবে সে চালাক চতুর লোক ।  দেশ স্বাধীন হওয়ার পর এই লোক কিভাবে কিভাবে যেন রাজশাহীর সারদা ক্যাডেট কলেজে নানারকম মশলা ও লাকড়ি সরবরাহের কাজ পেয়ে গেল ।  পরের বছর সে ক্যাডেট কলেজের পাশাপাশি সারদা পুলিশ একাডেমীতেও একই কাজ বাগিয়ে নিল ।  দুটো বড় বড় প্রতিষ্ঠানে লক্ষ লক্ষ টাকার সরবরাহ কাজ ।  টেন্ডার থেকে শুরু করে ইনভয়েস ,  সাপ্লাই সিডিউল ,  ব্যাংকের কাগজপত্র এসব কাজের জন্য আজিম মিয়া বেতন দিয়ে একজন শিক্ষিত যুবককে নিয়োগ করলো ।  খাদ্য বিভাগের লোকজনকে ঘুষ দিয়ে সে বিভিন্ন গোডাউন ও সাইলোতে ফুড ক্যারিংএর কাজ পেয়ে গেল ।  বড় বড় ভোগ্য পন্য কোম্পানির ডিস্ট্রিবিউটরশিপ পেয়ে তার ব্যবসা ফুলে ফেঁপে উঠলো ।  ক্যারিংএর সুবিধার জন্য সে হাফ ডজন ট্রাক কিনে ফেললো ।  যত ব্যবসা ,  তত কাগজপত্র ।  আর যত কাগজপত্র ,  তত ব্যবসা ।  আজিম মিয়া লেখাপড়া জানা আরো লোকজন নিয়োগ দিল ।  তারা ব্যবসার কাগজপত্রের পাশাপাশি ইনকাম ট্যাক্স ফাঁকি দেওয়ার কাগজপত্র তৈরি করতে করতে পেরেশান হয়ে গেল ।  আজিম মিয়া তাদের একজনের কাছ থেকে বহু ধস্তাধস্তি করে নাম স্বাক্ষর করা শিখে নিল ।  শত শত কাগজপত্রে টিপসই দিতে তার এখন লজ্জা লাগে ।  আজিম মিয়ার যত কাগজ ,  তত টাকা ।  কি চমৎকার যাদু ,  তাই না ?  বি ,  এ ,  সরকারের চেয়ে তার যাদু কম কিসের ? তবে একটা বিষয় লক্ষ্য করেছেন কি ?  এরা কাগজকে টাকা বানানোতে ওস্তাদ ,  কিন্তু বি ,  এ ,  সরকারের মতো ঐ টাকাকে আবার কাগজ বানাতে মোটেই উৎসাহী নয় ।  এরা মরে গেলে এদের কারো কারো ছেলে মেয়ে বা আত্মীয় স্বজনরা টাকাকে আবার কাগজ বানানোর যাদু দেখাতে পারদর্শী হয়ে ওঠে ।  শরৎচন্দ্রের উপন্যাস থেকে কাট ছাঁট করে ক ’ টা সংলাপ বলি ।  শ্রীকান্ত বর্মা মুলুকে যাচ্ছে চাকরির আশায় ।  জাহাজে তার গ্রাম সম্পর্কীয় এক কাকাবাবুর সাথে দেখা ।  কাকাবাবু বললেন ,   ‘ শ্রীকান্ত ,  জীবনে তুমি কি করলে বাবা !  তোমারই গ্রামের অমুক বাবু মারা যাওয়ার আগে অতো বিঘে জমি রেখে গেল ,  অতো টাকা ব্যাংকে রেখে গেল ,  অতো ভরি সোনা রেখে গেল ।  আর তুমি তার চেয়ে বংশীয় ঘরের ছেলে হয়েও কিচ্ছু করতে পারলে না ।  সারাজীবন শুধু ভবঘুরের মতো ঘুরেই বেড়ালে !  ’ শ্রীকান্ত মুচকি হেসে বলল ,   ‘ ও ,  অমুকবাবু ওসব রেখে গিয়েছেন ?  নিয়ে যেতে পারেন নি ?  জানিনা তো !  ’  *  *  *  *  *  *  *  *  *  *  *  *  *  *  *  * 
                    





স্মৃতিচারণঃ ওপরওয়ালা



                         চাকরিজীবনে আমার কিছু অম্লমধুর অভিজ্ঞতার কথা শুনুন ।  চাকরিতে ঢোকার মাত্র কয়েক মাস পরে আমাদের এক কলিগ বললেন ,   ‘ হেনা সাহেব ,  আপনারা ইয়ংম্যান ।  অফিস ডেকোরাম মানতে চান না ।  কিন্তু এটা তো সরকারি অফিস ।  নিয়ম কানুন মেনে না চললে আপনার সমস্যা হতে পারে ।  ’ আর একজন বললেন ,   ‘ ভাই ,  চাকরি মানে চাকরের কাজ ।  চাকরের কোন স্বাধীনতা থাকেনা ।  ওপরওয়ালা যা বলবে ,  বিনা প্রশ্নে তা মেনে চলতে হবে ।  সরকারি অফিসে দুটো অলিখিত রুল আছে ।  রুল নাম্বার ওয়ান - বস ইজ অলওয়েজ রাইট ।  রুল নাম্বার টু - ইফ ইউ থিংক দ্যাট বস ইজ নট রাইট ,  দেন প্লিজ সি রুল নাম্বার ওয়ান ।  চাকরি করতে চাইলে হাংকি পাংকি ছেড়ে রেগুলার হোন ।  না হলে কিন্তু খবর আছে ।  ’ আর একজন সিনিয়র বড়ভাই মোস্তাইন বিল্লাহ সাহেব বললেন ,   ‘ হেনা সাহেব ,  এদের কথা শুনে বিভ্রান্ত হবেন না ।  এই ডিপার্টমেন্টে নতুন যারা আসে ,  তাদেরকে এরা এভাবেই ভয় দেখায় ।  ওপরওয়ালারা নিজেরাই অফিস ডেকোরাম মানেনা ।  চাকরি যখন করছেন ,  তখন আস্তে ধীরে সবই বুঝতে পারবেন ।  আপনি তরতাজা শিক্ষিত যুবক ।  এদের কথা শুনে ঘাবড়াবেন কেন ?  ’ এইরকম ভয় ভীতি আর সাহসের যোগানের মধ্যে কয়েক বছর কেটে গেল ।  তেমন কোন বিপদ আপদের দেখা পেলাম না ।  তবে এ্যাকাউন্টেন্ট হওয়ার পর আমার ঘাড়ের আশেপাশে বিপদের ঘণ্টা বাজতে লাগলো ।  অফিসারদের টি এ ,  ডি এ ,  বিল এবং ঠিকাদারদের বিলে নানারকম অনিয়ম ।  বরাদ্দকৃত বাজেটের অতিরিক্ত খরচ ।  ভুয়া ওভারটাইম বিল ।  উপযুক্ত বিল ভাউচারের অভাব ।  বিল পাস না করে আটকে দিলে ওপরওয়ালাদের ধমক আর ঠিকাদারদের হাত কচলানো প্রলোভন ।  আমি কোন কিছুর তোয়াক্কা না করে এ্যাজ পার রুলস এ্যান্ড রেগুলেশনস কাজ করে যেতে লাগলাম । প্রথম ধাক্কাটা এলো বদলী অর্ডারের মাধ্যমে ।  আমি বদলী হয়ে চলে গেলাম নতুন কর্মস্থলে ।  সেখানেও কম বেশি একই অবস্থা ।  আমিও আপোষহীন নেত্রীদের মতো অনড় ।  দুই বছরের মধ্যে সাত বার বদলী হলাম ।  মোস্তাইন বিল্লাহ সাহেবের সাথে দেখা করে বললাম ,   ‘ বড়ভাই ,  আর তো পারি না ।  ’ বিল্লাহ সাহেব হেসে বললেন ,   ‘ এই বয়সে পারি না বললে চলবে ?  হেনা সাহেব ,  একটা কথা মনে রাখবেন ।  কুকুর যখন শেয়ালকে তাড়া করে ,  তখন শেয়াল একাই হাঁপায়না ,  কুকুরও হাঁপায় ।  ’ আমি বিল্লাহ ভাইয়ের কথায় অনুপ্রানিত হয়ে পূর্ণ উদ্যমে মাথা উঁচু করে চাকরি করে যেতে থাকলাম ।  এরপর শুরু হল নানারকম শো কজ ।  ঊর্ধ্বতন কর্তৃপক্ষের পারমিশন ছাড়া ছুটির সময় আমি স্টেশন  ( কর্মস্থল থেকে পাঁচ মাইল পর্যন্ত )  ত্যাগ করলাম কেন ?  ট্রেনিং থেকে ফিরে কর্মস্থলে যোগদানের জন্য আমার দুই দিন ট্রানজিট পাওয়ার কথা ,  আমি তিন দিন ভোগ করলাম কেন ?  বাড়ি থেকে ছুটির দরখাস্ত পাঠানোর নিয়ম নেই ,  আমি তা ’  পাঠালাম কেন ?  দরখাস্তে ডায়রিয়ার কথা উল্লেখ করা হয়েছে ,  অথচ মেডিক্যাল সার্টিফিকেট দেওয়া হয়নি কেন ?  আমাকে সিভিল সার্জেনের কাছে রেফার করা হল ।  চিঠি চালাচালি হতে হতে আমার ডায়রিয়া ভালো হয়ে গেল ।  সিভিল সার্জেন রিপোর্ট দিলেন ,  আমি সুস্থ ।  ওপরওয়ালাদের কাছে আমি মিথ্যেবাদী হয়ে গেলাম ।  পরদিন অফিসে গিয়ে  ‘ এবারকার মতো আপনাকে সতর্ক করিয়া দেওয়া হইল ’  মর্মে একখানা চিঠি এবং আবার পাণ্ডব বিবর্জিত স্থানে বদলীর অর্ডার পেয়ে গেলাম ।  ওপরওয়ালাদের মনে কি আনন্দ আকাশে বাতাসে ! ছুটির আবেদন করলে সরাসরি নাকচ ।  ইনক্রিমেন্ট ,  টাইম স্কেল ,  এরিয়ার বিল ইত্যাদি পাওনার ব্যাপারে প্রশাসনিক আদেশ জারির ক্ষেত্রে দীর্ঘসূত্রিতা ।  প্রমোশনের ব্যাপারে অহেতুক গড়িমসি ।  এ সি আর যাচ্ছে তাই ।  সার্ভিস বই লালে লাল ।  এরকম নানা অত্যাচারে আমি জর্জরিত ।  তবে বিল্লাহ ভাইয়ের কথা একটুও ভুল ছিলনা ।  ওপরওয়ালাদের কাছে আমার উপস্থিতি ছিল মূর্তিমান আতংক ।  যত দ্রুত সম্ভব আমাকে বিদায় করতে পারলেই তারা বাঁচে । এভাবে পঁচিশ বছর চাকরি করার পর ২০০৬ সালে পূর্ণ পেনশন ও গ্র্যাচুইটি নিয়ে আমি স্বেচ্ছা অবসরে গেলে আমার ওপরওয়ালারা হাঁফ ছেড়ে বাঁচে ।  ২০০৫ সালের শেষের দিকে আমার একটা হালকা স্ট্রোক হয়েছিল ।  তা নাহলে হয়তো আমার জন্য তাদেরকে আরও কিছুদিন ভুগতে হতো ।  এই পঁচিশ বছরে ,  বিশ্বাস করুন আর নাই করুন ,  আমি যতবার বদলী হয়েছি তার চেয়ে বেশি বার বদলী হওয়া লোক অন্ততঃ আমার ডিপার্টমেন্টে কেউ নেই ।  মন্দের ভালো একজন অফিসার আমার স্বেচ্ছা অবসরের কাগজপত্র প্রসেসিংয়ের সময় বলেছিলেন ,   ‘ হেনা সাহেব ,  আপনি কেন স্বেচ্ছা অবসরে যাচ্ছেন তা ’  আমি জানি ।  ওপরওয়ালাদের সাথে একটু মানিয়ে চললে আপনাকে এত হেনস্থা হতে হতোনা ।  আরও ছয় সাত বছর চাকরি করতে পারতেন ।  ’ আমার বয়স তখন পঞ্চাশ পার হয়ে গেছে ।  তবু পঁচিশ বছরের যুবকের মতো আমি সিনা টান করে বলেছিলাম ,   ‘ এইসব মেরুদণ্ডহীন ওপরওয়ালাদের চেয়ে অনেক বেশি ক্ষমতাবান একজন ওপরওয়ালা আছেন ।  তিনিই আমার সহায় ।  আপনার উপদেশ আপনার নিজের পকেটেই রেখে দিন ।  আমার কোন প্রয়োজন নাই ।  ’  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  * 
                    





গল্পঃ কাপুরুষ



                         নারায়ণগঞ্জের একটি কমবয়সী মেয়ে আমার লেখা উপন্যাস  ‘ স্বপ্ন বাসর ’  পড়ে একদিন আমাকে ফোন করে বললো ,   ‘ আঙ্কেল ,  আপনি কী আমার জীবনের কাহিনী নিয়ে একটা উপন্যাস লিখতে পারবেন ?  ’ আমি বললাম ,   ‘ চেষ্টা করে দেখা যেতে পারে ।  আপনার জীবনের কাহিনী কী ,  বলুন ।  ’ মেয়েটি কিছুক্ষণ ইতস্ততঃ করে বললো ,   ‘ না ,  থাক ।  ’ আমি বললাম ,   ‘ আপনি নিজেই লিখে ফেলুন না !  আরো ভালো হবে ।  ’ মেয়েটি বললো ,   ‘ আমি লিখতে পারি না ।  আমার অসম্ভব বানান ভুল হয় ।  আমি লিখলে কোন প্রকাশক ছাপাতে রাজি হবে না ।  ’  ‘ আপনার নাম কী ?  ’  ‘ রোখসানা ’  ‘ কী করেন ?  পড়াশুনা ?  ’  ‘ করতাম ।  এক বছর আগে পড়াশুনা ছেড়ে দিয়েছি ।  ’  ‘ কেন ?  ’  ‘ সে অনেক কথা ।  আপনাকে পরে বলবো ।  আজ রাখি আঙ্কেল ।  স্লামালেকুম ।  ’ মেয়েটি ফোনের সংযোগ কেটে দিল ।  প্রিন্ট মিডিয়ার অনেক পাঠক প্রায় প্রতিদিনই আমাকে ফোন করে আমার লেখা নিয়ে আলোচনা করে ।  ঢাকার একটি পত্রিকায় আমি নিয়মিত লিখি ,  যেখানে লেখকের কনট্যাক্ট নম্বর ছাপা হয় ।  ফলে পাঠকদের কাছে আমি খুবই সহজলভ্য ।  তাদের কেউ কেউ আবেগপ্রবণ হয়ে নিজেদের জীবনের অনেক কথা আমাকে নির্দ্বিধায় খুলে বলে ।  নাম ঠিকানা গোপন রেখে তাদের জীবন - কাহিনী নিয়ে লেখারও অনুরোধ করে কেউ কেউ ।  তাদের সাথে আমার পরিচয় নাই ,  চেনা - জানা নাই ,  অথচ তারপরেও তারা কেন তাদের জীবনের এসব স্পর্শকাতর ঘটনা আমাকে বলে দেয় ,  আমি জানি না ।  এতে অবশ্য আমার লাভই হয় ।  তাদের সাথে কথাবার্তা বলে আমি লেখালেখির অনেক উপাদান খুঁজে পাই । আমি প্রধানতঃ মানুষের জীবনের বাস্তবতা নিয়ে লেখালেখি করি বলে যে কোন মানুষের জীবন - কাহিনী শোনার প্রতি আমার ঝোঁক রয়েছে ।  এই মেয়েটি তার জীবন - কাহিনী বলতে গিয়েও বললো না দেখে ভাবলাম ,  এই কাহিনী আর শোনা হবে না ।  কিন্তু আমাকে আশ্চর্য করে দিয়ে মেয়েটি দু ’ দিন পর আবার ফোন দিল ।  বললো ,   ‘ আঙ্কেল ,  আপনি কী সত্যিই আমার কাহিনী নিয়ে উপন্যাস লিখবেন ?  ’  আমি বললাম ,   ‘ উপন্যাস তো অনেক বড় ক্যানভাসে লিখতে হয় ।  আপনার কাহিনী কী ,  সেটা না জানলে তো বলা মুশকিল ।  উপন্যাস না হলেও ছোট গল্প লেখা যেতে পারে ।  আমি পত্রিকায় পাঠাবো ।  ছাপা হলে পড়তে পারবেন ।  ’ মেয়েটি চুপচাপ ।  আমি একটু অপেক্ষা করে বললাম ,   ‘ আপনি একটা কাজ করতে পারেন ।  মুখে বলতে অসুবিধা হলে সংক্ষেপে দু ’ তিন পৃষ্ঠার মধ্যে লিখে আমার ঠিকানায় পোস্ট করে দিন ।  ঠিকানা আমার উপন্যাসের প্রিন্টার্স লাইনে আছে ।  পড়ার পর লেখার উপযুক্ত মনে হলে আপনাকে আমি ফোন দিয়ে জানাবো ।  ঠিক আছে ?  ’ মেয়েটি লাজুক কণ্ঠে বললো ,   ‘ আঙ্কেল ,  আপনাকে তো আগেই বলেছি আমি বানানে খুব কাঁচা ।  আমার চিঠি পেলে আপনি বিরক্ত হয়ে ছিঁড়ে ফেলে দেবেন ।  তাছাড়া কেমন করে লিখতে হয় ,  সেটাই তো বুঝতে পারছি না ।  ’ মনে মনে সত্যিই একটু বিরক্ত হলাম ।  তবে মনের ভাব প্রকাশ না করে বললাম ,   ‘ আচ্ছা ঠিক আছে ,  তাহলে থাক ।  ’ মেয়েটি অপ্রস্তুত হয়ে হড়বড় করে বললো ,   ‘ সেটাই ভালো ।  আপনাকে ডিস্টার্ব করলাম আঙ্কেল ।  কিছু মনে করবেন না ।  ’ আমি বললাম ,   ‘ না ,  না ।  ইট ’ স্ ওকে ।  ’ আমার একটা অভ্যাস আছে ।  কোন পাঠক আমার উপন্যাস বা পত্রিকায় প্রকাশিত লেখা পড়ে ফোন করলে আমি তার নাম ও নম্বর ফোনবুকে সেভ করে রাখি ।  রোখসানার নাম ও নম্বরও সেভ করা ছিল ।  কিন্তু মেয়েটি দীর্ঘ প্রায় তিন মাস আমার সাথে আর কোন যোগাযোগ করেনি ।  আর ব্যস্ততার কারণে আমার পক্ষেও পাঠক পাঠিকাদের সাথে উপযাচক হয়ে যোগাযোগ রক্ষা করা সম্ভব হয় না ।  বিশেষ করে নারী পাঠকদেরকে আমি কখনোই ফোন করিনা । রোখসানা প্রায় তিন মাস পরে আমাকে ফোন দিল ।  আমি বললাম ,   ‘ কেমন আছেন ?  ’  ‘ ভালো নেই আঙ্কেল ।  আমার জন্য দোয়া করবেন ।  ’  ‘ নিশ্চয় দোয়া করবো ।  ’ অনেক পাঠক পাঠিকা ফোনে কথা শেষ করে দোয়া চায় ।  রোখসানার দোয়া চাওয়াকে আমি সেরকমই ভেবেছিলাম ।  কিন্তু তার সাথে এই সর্বশেষ ফোন যোগাযোগের তিন দিন পর আমি ডাকযোগে একটা চিঠি পেলাম ।  খুলে দেখি ,  রোখসানার চিঠি ।  সে সংক্ষেপে তার জীবন - কাহিনী লিখে পাঠিয়েছে ।  অসংখ্য ভুল বানানে লেখা এই চিঠিতে কাহিনীর শুরু কোথায় ,  আর শেষ কোথায় কিছুই বোঝা যায় না ।  অনেক ধস্তাধস্তি করে যেটুকু উদ্ধার করা গেল ,  তা ’  এরকমঃমেয়েটি ঢাকার একটি প্রাইভেট ভার্সিটিতে পড়াশুনা করতো ।  ভার্সিটির নাম কী ,  ডিসিপ্লিন কী কিছুই উল্লেখ নাই ।  তার দু ’ জন সহপাঠী অর্ণব ও সোহেল তাকে ভালোবাসতো ।  কিন্তু রোখসানা সোহেলকে পছন্দ করতো না ।  সে ক্লাস আওয়ারের বাইরে অর্ণবের সাথে ঘনিষ্ঠ ভাবে মেলামেশা করতো ,  যা সোহেল মোটেই পছন্দ করতো না ।  এ নিয়ে সোহেলের সাথে রোখসানার বেশ কয়েকবার বাক বিতণ্ডা হয় ।  সোহেল অর্ণবকেও শাসায় ।  পরিস্থিতি খুব উত্তপ্ত হয়ে উঠলে এক পর্যায়ে একটি দুর্ঘটনা ঘটে ।  অর্ণব ও রোখসানা একদিন সন্ধ্যের পর এক চাইনিজ রেস্তোরাঁ থেকে খাওয়া দাওয়া করে বের হবার সময় সোহেল রোখসানার মুখে এসিড ছুঁড়ে মেরে পালিয়ে যায় ।  দেড় বছর আগের এই ঘটনায় রোখসানার মুখের বেশির ভাগই পুড়ে যায় ।  একটা চোখও নষ্ট হয়ে যায় ।  এক চোখ ও কপালের একাংশ ছাড়া তার পুরো মুখমণ্ডলই মারাত্মকভাবে দগ্ধ হয় । দীর্ঘ চার মাস চিকিৎসা করার পর ঢাকা থেকে নারায়ণগঞ্জ ফিরে ভয়াবহ বিকৃত চেহারা নিয়ে রোখসানা স্বেচ্ছায় গৃহবন্দী হয়ে থাকে ।  খুব জরুরী প্রয়োজন না হলে সে ঘরের বাইরে যায় না ।  গেলেও বোরকা পরে পরিবারের একজন সদস্যকে সাথে নিতে হয় ।  ঘটনার পর থেকে তার পড়াশুনার পাট চুকে গেছে । ঘটনার পর অর্ণব একবার মাত্র দশ মিনিটের জন্য তাকে হাসপাতালে দেখতে গিয়েছিল ।  এরপর আর তার দেখা পাওয়া যায়নি ।  সিম বদলে ফেলায় বহু চেষ্টা করেও রোখসানা তার সাথে ফোনে কথা বলতে পারেনি ।  তার ক্লাসের দু ’ তিনজন ছাত্রী তাকে দেখতে গেলে রোখসানা অর্ণবের কথা জিজ্ঞেস করায় উত্তর পেয়েছে ,   ‘ ওকে ভুলে যা ।  ’ রোখসানার চিঠি পড়ার পর পরই আমি ফোন দিলাম তাকে ।  আমার ভেতর একটা অস্থিরতা কাজ করছিল ।  রোখসানার সাথে কথা বলা দরকার ।  তাকে সান্ত্বনা দেওয়া দরকার ।  প্রায় অপাঠ্য একটা চিঠি তার সাথে আমার সম্পর্কটাকে মুহূর্তের মধ্যে বদলে দিয়েছে ।  লেখক ও পাঠকের সম্পর্ক উধাও হয়ে গিয়ে বাবা ও মেয়ের সম্পর্ক সামনে চলে এসেছে ।  আমি আমার মেয়ের সাথে কথা বলতে চাই । কিন্তু ফোন রিসিভ করলো একটি পুরুষ কণ্ঠ ।  বললো ,   ‘ আপনি কী আবুহেনা সাহেব বলছেন ?  ’  ‘ জি বলছি ।  আপনি কী রোখসানার বাবা ?  ’  ‘ জি না ,  আমি ওর বড় ভাই ।  আপনার ব্যাপারে সে আমাকে বলে গেছে ।  ওর ফোন বুকে আপনার নাম ও নম্বর সেভ করা আছে ।  ’ আমি বিচলিত বোধ করলাম ।  উৎকণ্ঠিত গলায় বললাম ,   ‘ বলে গেছে মানে ?  সে এখন কোথায় ?  ’ যুবক শান্ত গলায় বললো ,   ‘ রোখসানাকে নিয়ে বাবা তিন দিন আগে জার্মানি চলে গেছেন ।  সেখানে রোখসানার কসমেটিক সার্জারি হবে ।  ’ ওফ্ ,  মনে হলো আমার অস্থির হৃৎপিণ্ডটা যেন একটু শান্ত হলো ।  কয়েক সেকেন্ড ধকল সামলে নিয়ে বললাম ,   ‘ আপনি কী করেন ?  ’  ‘ আমি মেরিন ইঞ্জিনিয়ার ।  রোখসানা তো ঘরের বাইরে যেত না ।  আপনার উপন্যাসটা বার বার পড়ে সে সময় কাটাতো ।  আপনি ফোন করেছিলেন ,  সে কথা ওকে বলবো ।  ও খুশি হবে ।  দেশে ফিরলে নিশ্চয় সে আপনার সাথে কথা বলবে ।  ’ আমি ধন্যবাদ দিয়ে ফোন রেখে দিলাম ।  আমার বেডরুমের জানালার ওপাশে একটা নিম গাছ আছে ।  জানালার গ্রিল ধরে দাঁড়িয়ে আমি নির্বাক তাকিয়ে রইলাম সেদিকে ।  বেডরুমের ভেন্টিলেটারে বাসা বেঁধেছে দুটো চড়ুই পাখি ।  ওরা কিচির মিচির করতে করতে একবার উড়ে গিয়ে নিম গাছের ডালে বসছে ,  পরক্ষণেই আবার উড়ে এসে বাসায় ঢুকছে ।  আমি মনোযোগ দিয়ে দেখছি ওদের ।  নিম গাছের ডালে বসে পাখি দুটো একে অন্যের ঠোঁটে ঠোঁট ঘষে আদর করছে ।  তারপর ফুড়ুৎ করে উড়ে চলে যাচ্ছে অন্য দিকে ।  কয়েক সেকেন্ড পরেই আবার ফিরে আসছে ওরা ।  এই কুৎসিত দুনিয়ায় এত সুন্দর দৃশ্য কত দিন দেখি না ! রচনাঃ ১৪ / ০৮ / ২০১৩ *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  * 
                    





গল্পঃ লাভ লেটার স্বপনভাই



ইউনিভার্সিটি জীবনে এক সিনিয়র বড়ভাই সেকেন্ড ইয়ারে পড়তেন ,  আর আমরা ফার্স্ট ইয়ারে ।  আমরা জুনিয়র হওয়া সত্ত্বেও তার মেলামেশা আমাদের সাথেই বেশি ছিল ।  তাকে আমরা ডাকতাম  ‘ স্বপনভাই ’  বলে ।  তিনি থাকতেন শেরে বাংলা হলে ।  তার সার্বক্ষণিক পোশাক ছিল পাজামা - পাঞ্জাবি আর খদ্দরের ভেস্ট ।  কাঁধে একটা শান্তিনিকেতনী ব্যাগ ।  ব্যাকব্রাশ করা চুল ।  লম্বায় প্রায় ছয় ফুট ।  দেখে যে কেউ ভাববে তিনি সাংস্কৃতিক কর্মী অথবা কোন ছাত্র সংগঠনের নেতা ।  আসলে তিনি এসবের কিছুই ছিলেন না ।  তিনি যা ছিলেন তা ’  হল ক্লাসে অনিয়মিত ,  বাজে রেজাল্ট করা একজন চোরা প্রেমিক ।  তার প্রেম নিবেদনের স্টাইলটা ছিল চোরদের কার্যকলাপের মতো । 
সে যুগে সেলফোন ছিল না ।  তাই চিঠি লেখা অথবা নোটশিটের ভেতর চিরকুট গুঁজে দেয়াই ছিল একমাত্র ভরসা ।  স্বপনভাই এ কাজটা খুব দক্ষতার সাথে করতে পারতেন ।  ক্লাস শেষে ছেলেমেয়েরা সিঁড়ি ভেঙে নিচে নামার সময় তার টার্গেট করা মেয়েটিকে সবার অলক্ষ্যে হাতচিঠি বা দলা পাকানো চিরকুট ছুঁড়ে দিয়ে নিমেষে গায়েব হয়ে যেতেন ।  লাইব্রেরি বা সেমিনারে বসে পাঠরত কোন মেয়েকে কখন যে চিরকুট গছিয়ে দিয়ে তিনি কেটে পড়তেন কেউ টের পেতো না ।  তবে এ ধরনের ঢিল ছোঁড়া প্রেম নিবেদনের ক্ষেত্রে সাধারনত যা হয় ,  স্বপনভাইয়ের ক্ষেত্রেও তাই হতো ।  তার সব চেষ্টাই ব্যর্থ হতো । 
তবে ব্যর্থতা নিয়ে স্বপনভাইয়ের কোন মনোকষ্ট ছিল বলে মনে হতো না ।  তিনি নতুন উদ্যমে শুরু করতেন ।  পুরনো কথা খুব দ্রুত ভুলে যেতেন ।  তার নিজের ইয়ারে ব্যর্থ হবার পর তিনি আমাদের ফার্স্ট ইয়ারের প্রতি মনোযোগ দিলেন ।  তখন থেকেই আমাদের সঙ্গে তার মেলামেশা বেড়ে গেল ।  ফার্স্ট ইয়ারে আমাদের আট দশ জনের একটা ফাজিল গ্রুপ ছিল ।  আমরা মাঝে মাঝে ভার্সিটি সংলগ্ন বিনোদপুর বাজারের এক সেলুন থেকে সবাই মাথা ন্যাড়া করে ক্লাসে আসতাম এবং ক্লাসের ব্যাকবেঞ্চে সারি বেঁধে বসতাম ।  আট দশটি চকচকে ন্যাড়া মাথা দেখে স্যাররা যেমন বিরক্ত হতেন এবং মাঝে মাঝে ওয়ার্নিং দিতেন ,  তেমনি মেয়েরাও আমাদের দেখে অচ্ছ্যুৎ জ্ঞ্যানে মুখ ফিরিয়ে নিত ।  এতে অবশ্য আমাদের খুব বেশি কষ্ট হতো না ।  তবে স্যারদের ওয়ার্নিং এর কারণে কখনো কখনো মাথা ন্যাড়া করা বন্ধ রাখতে হতো ।  আমাদের আর একটি উল্লেখযোগ্য গুন ছিল এই যে ,  আমরা ক্লাসের আগে পরে অথবা ফাঁকে ফাঁকে ক্যাম্পাসের বিভিন্ন জায়গায় বসে আড্ডা দিতাম আর আকিকা না দিয়েই মেয়েদের নতুন নতুন মানানসই নাম দিতাম । 
কো - এডুকেশন সত্ত্বেও এখনকার মতো তখন মেয়েরা ছেলেদের সঙ্গে একসাথে বসে আড্ডা দিত না ।  ওই কালচার তখনও গড়ে ওঠেনি ।  তবে মেয়েদের সঙ্গে ছেলেদের হাই ,  হ্যালো বা পড়াশুনা ,  নোট ইত্যাদি নিয়ে দু ’ চারটা কথাবার্তা হতো ।  ব্যস ,  ওই পর্যন্তই । 
মাত্র এক বছরের সিনিয়র হওয়া সত্ত্বেও স্বপনভাই মাঝে মধ্যে আমাদের ওপর খবরদারি করার চেষ্টা করতেন ।  তিনি হঠাৎ হঠাৎ আমাদের মধ্যে চলে আসতেন এবং একজনকে টার্গেট করে বলতেন ,   ‘ তুমি ভীষণ বেয়াদব হয়ে গেছ ।  ’ 
 ‘ কেন স্বপনভাই ,  এ কথা বলছেন কেন ?  আমি কী করেছি ?  ’ 
 ‘ কী করেছ ,  জানো না ?  নায়লাকে ওরকম একটা বাজে নামে ডাকো কেন ?  ’ 
আমরা সবাই হো হো করে হেসে উঠতাম ।  আমাদের ক্লাসের নায়লা নামের মেয়েটি ছিল খুবই বেঁটে ।  তাকে  ‘ গুটি আমের আঁটি ’  নামে ডাকা হতো ।  সেটা ছিল স্বপনভাইয়ের খুবই অপছন্দ ।  আর একটি মেয়ে ছিল ভীষণ ফর্সা আর তালঢ্যাঙ্গা লম্বা ।  তাকে ডাকা হতো  ‘ টিউব লাইট ’  নামে ।  মেয়েরা স্বপনভাইকে এসব ব্যাপারে কিছু না বললেও তিনি স্বপ্রণোদিত হয়ে আমাদের শাসন করার চেষ্টা করতেন ।  যদিও আমরা তেমন পাত্তা দিতাম না ।  আবার আমরা তার দ্বারা শাসিত না হলে তিনিও বিশেষ কিছু মনে করতেন না ।  তিনি ছিলেন ফার্স্ট ও সেকেন্ড ইয়ারের ছাত্রীদের স্বঘোষিত কেয়ারটেকার ।  মেয়েরা তার এই কেয়ারটেকিং এবং সেই সুযোগে মেয়েদের প্রতি তার পত্রাঘাতে যথেষ্ট বিরক্ত ছিল ।  স্বপন ভাইয়ের প্রেম অভিযান ছিল চিঠিপত্র আর ছোট ছোট চিরকুটের মধ্যেই সীমাবদ্ধ ।  কোন মেয়ের সাথে কথা বলতে তাকে কখনো দেখা যায়নি । 
তবে একদিন এর ব্যতিক্রম হলো ।  আমাদের ক্লাসের সবচেয়ে সুন্দরী মেয়ে পারভীনের সঙ্গে স্বপনভাইকে কথা বলতে দেখা গেল ।  কলা ভবনের পেছনে আমগাছের ছায়ায় দাঁড়িয়ে তাদের সেই কথাবার্তা আমরা দূর থেকে দেখতে পেলাম ।  স্বপনভাই ব্যাপারটা আঁচ করতে পেরে কথা শেষ করেই দ্রুত কেটে পড়ার চেষ্টা করলেন ।  কিন্তু আমাদের জালে ধরা না পড়ে উপায় আছে ? 
 ‘ কী ব্যাপার স্বপনভাই ?  হাই ব্লাড প্রেশারের সাথে কী কথা হলো ?  ’ 
 ‘ হাই ব্লাড প্রেশার ?  পারভীনকে তোমরা এই নামে ডাকো নাকি ?  ছি ,  ছি ,  তোমরা কী নোংরা !  ’ 
 ‘ আচ্ছা বেশ ,  আমরা নোংরাই হলাম ।  আপনি তো পরিস্কার ।  এখন বলেন ,  কী কথা হলো ?  ’ 
স্বপনভাই কিছুতেই বলবেন না ।  আমরাও কাঁঠালের আঠা ।  না শুনে ছাড়বো না ।  শেষে অনেক জোরাজুরির পর তিনি লুকোছাপা করে যেটুকু বললেন তা ’  হলো ,  লাইব্রেরি থেকে পারভীন দুটো বই ইস্যু করেছিল ।  তার একটার ভেতর স্বপনভাই কৌশলে একটা চিঠি চালান করে দিয়েছিলেন ।  চিঠিটা ছিল বেনামী ।  পারভীন তবুও বুঝে ফেলে কাজটা কার ।  সেই চিঠি সে আজ স্বপনভাইকে ফেরত দিয়ে বলে ,   ‘ চিঠিটা পড়ে দিন ।  ’ 
স্বপনভাই ভ্যাবাচ্যাকা খেয়ে বলেন ,   ‘ কেন ,  কেন ,  চিঠি পড়ে দেব কেন ?  কার চিঠি ?  ’ 
 ‘ আপনার চিঠি ।  অত্যন্ত জঘন্য হাতের লেখা ।  অনেক চেষ্টা করেও কিছু বুঝতে পারিনি ।  তাই আপনার কাছে নিয়ে এলাম ।  পড়ে দিন ।  ’ 
 ‘ আচ্ছা ,  তোমরাই বলো এটা কী কখনো সম্ভব ?  ’  আমাদের উদ্দেশ্য স্বপনভাইয়ের অসহায় প্রশ্ন ।  আমরা অত্যন্ত দুঃখের সাথে বললাম ,   ‘ মোটেই না ।  আপনার দ্বারা এমন নোংরা কাজ হতেই পারে না ।  এখন বলেন তারপর কী হলো ?  ’ 
 ‘ তারপর আর কী ?  আমাকে আজেবাজে কথা বলল আর চিঠিটা টুকরো টুকরো করে ছিঁড়ে ফেলে দিল ।  ’ 
 ‘ আপনার মুখের ওপর ?  ’ 
 ‘ না ,  না ,  ঠিক মুখের ওপর না ।  তবে মেয়েটির খুব রাগ ।  ওর বোধহয় সত্যিই ব্লাড প্রেশার আছে ,  তাই না ?  ’ 
 ‘ এই তো স্বপনভাই ,  এবার বুঝতে পারছেন তো কেন আমরা ওকে হাই ব্লাড প্রেশার বলি ?  ’ 
 ‘ মেয়েটা সিনিয়রদের সম্মান দিতে জানে না ।  সত্যি দুনিয়াটা বদলে গেছে ।  বড়দের প্রতি সম্মান শ্রদ্ধা সব গেছে !  ’  দুঃখিত ভঙ্গিতে মাথা নাড়তে নাড়তে চলে গেলেন স্বপনভাই । 
এই ঘটনার সপ্তাহখানেকের মধ্যেই ক্যাম্পাসে স্বপনভাইয়ের নামের আগে  ‘ লাভ লেটার ’  শব্দটা যোগ হলো ।  অর্থাৎ তার প্রসঙ্গ উঠলে সবাই বলতো ,   ‘ ও আচ্ছা ,  লাভ লেটার স্বপন ভাইয়ের কথা বলছো ?  ’ 
 *  *  * 
এই লেখাটি মাসিক মৌচাকে ঢিল পত্রিকার মে ,  ২০১০  ( বৈশাখী ভালোবাসা )  সংখ্যায় প্রকাশিত ।  ব্লগার বন্ধুরা যারা এটি পড়েননি ,  তাদের জন্য ব্লগে প্রকাশ করলাম ।  লেখাটিতে তারুন্যের চপলতাজনিত আচরণের ত্রুটি বিচ্যুতি থাকায় পাঠককে সেই দৃষ্টিভঙ্গি থেকেই পড়ার জন্য অনুরোধ করছি ।  ধন্যবাদ । 
                            
                    




রসরচনাঃ নকল নবিস



                         চুল নিয়ে চুলকিয়ে একে অন্যের চামড়ায় ঘা করার পর এবার শুরু হয়েছে নকল নিয়ে নখরাঘাত ।  বলা হয়েছে ,   ‘ যার পা থেকে মাথা পর্যন্ত নকল ,  তারই উড়ে যাওয়ার ভয় ।  ’ এই বচনামৃত পাঠ করার পর দু ’ জন নকল নবিস  ( মূহুরি বা দলিল লেখক )  - এর কথা আমার মনে পড়ে গেল ।  এরা হলেন আসগর আলি ও সুধিরচন্দ্র পাল ।  স্বাধীনতার আগে থেকে এই দু ’ জন নকল নবিস আমার আব্বার সেরেস্তায় কাজ করতেন ।  আব্বা ছিলেন রাজশাহী বারের এ্যাডভোকেট ।  তিনি এ দু ’ জনকে নিয়ে খুব পেরেশানির মধ্যে থাকতেন ।  আসগর আলি ছিলেন অবাঙ্গালী মোহাজির ,  আর সুধিরচন্দ্র পাল ছিলেন স্থানীয় লোক ।  কিন্তু একই সেরেস্তায় কাজ করা সত্ত্বেও তাদের দু ’ জনের মধ্যে কোন সদ্ভাব ছিল না ।  দলিল বা পিটিশন লেখা ,  দলিলের সার্টিফায়েড কপি লেখা ,  ওকালতনামা মুসাবিদা করা ,  বেল বন্ডের ফরম পূরণ করা ইত্যাদি কাজ নিয়ে দু ’ জনের মধ্যে কাড়াকাড়ি ও ঝগড়া বিবাদ ছিল নিত্য দিনের ঘটনা ।  বলতে গেলে প্রায় প্রতিদিনই তাদের একজনের বিরুদ্ধে অন্য জনের নালিশ আব্বাকে শুনতে হতো ।  দু ’ জনেই খুব ভালো নকল নবিস ছিল বলে আব্বা তাদেরকে সেরেস্তা থেকে বাদ দিতে পারতেন না ।  এটা ওটা বলে আপোষ রফা করে দিতেন । ঘটনাচক্রে দু ’ জনেরই পেশাগত কাজে একটা সমস্যা ছিল ।  আর তা ’  হলো মক্কেলের নাম লিখতে ভুল করা ।  দলিল লিখতে গিয়ে কোন হিন্দু মক্কেলের নাম হলে আসগর আলির ভুল হবেই ।  তবে তার আর দোষ কী ?  সে তো বিহারী মানুষ ।  আমরা বাঙ্গালীরাই অনেকে এখনো বন্দ্যোপাধ্যায় ,  চট্টোপাধ্যায় ,  ভট্টাচার্য ,  চক্রবর্তী ইত্যাদি লিখতে গিয়ে কলম ভেঙ্গে ফেলি ।  আসগর আলি ঠিক মতো বাংলা লিখতে পারতেন না বলে ইংরেজিতে দলিল লিখতেন ।  আব্বার কাছে শুনেছি ,  তার ইংরেজি ড্রাফ্‌ট ছিল খুব উচ্চমানের ।  ওদিকে সুধির বাবু স্থানীয় লোক হলেও মুসলমান মক্কেলের নাম লিখতে গিয়ে প্রায়ই বানান ভুল করে ফেলতেন ।  যেমন ,  তার মুসাবিদায় রাজ্জাক হয়ে যেত রজ্জাক ,  কলিমউল্লাহ হয়ে যেত কালিমুল্লা ।  তবে তিনি ইংরেজি বাংলা দুই ভাষাতেই দলিল লিখতে সিদ্ধহস্ত ছিলেন ।  আব্বা দু ’ জনকেই ধমক ধামক দিয়ে নাম ঠিক করিয়ে নিতেন । অন্যান্য অবাঙ্গালীদের মতো আসগর আলিরও মৌখিক বাংলা উচ্চারণ ছিল ত্রুটিপূর্ণ ।  তার উচ্চারণের সবচেয়ে খারাপ দিক ছিল ,  তিনি  ‘ স ’  বা  ‘ শ ’  উচ্চারণ করতেন  ‘ চ ’  দিয়ে ।  বাংলা লিখতে গেলেও তিনি একই কাজ করতেন ।  এই কারণে আব্বার ধমক খেয়ে তিনি বাংলায় দলিল লেখা প্রায় ছেড়েই দিয়েছিলেন । কিন্তু মক্কেলের সাথে তো বাংলায় কথা বলতে হয় ।  মক্কেলকে সাক্ষী আনার কথা বলতে গিয়ে তিনি বলতেন ,   ‘ আগলা ডেটে চাক্ষি আনবেন ।  ওকিল চাব বলিয়ে দিয়েছে ।  ’  অথবা চা খাওয়ার আগে দোকানদারকে বলতেন ,   ‘ এক গেলাচ পানি দে চম্ভু  ( শম্ভু )  ।  ’ তো এদের এক কীর্তির কথা শুনুন ।  দেশ স্বাধীন হওয়ার পরের ঘটনা ।  আমি নিজে এক ফৌজদারি মামলায় জড়িয়ে জেলে গেলাম ।  ছয় মাস জেল খাটার পর আব্বার প্রাণান্তকর চেষ্টায় জামিন পেলাম ঠিকই ,  কিন্তু কিছুদিন পর জামিন বাতিল করে আমার নামে আবার ওয়ারেন্ট ইস্যু করা হলো ।  গ্রেপ্তারের ভয়ে আমি রাজশাহী থেকে পালিয়ে চট্টগ্রামে চলে গেলাম ।  পুলিশ আমাকে খুঁজতে লাগলো ।  ওয়ারেন্ট ইস্যুকারি ম্যাজিস্ট্রেট বদলী হয়ে যাওয়ার পর নতুন ম্যাজিস্ট্রেট আব্বাকে আশ্বস্ত করে বললেন ,   ‘ ছেলেকে কোর্টে হাজির করে বেল পিটিশন দেন ।  আমি জামিন দিয়ে দেব ।  বারের একজন সিনিয়র এ্যাডভোকেট হিসাবে আপনাকে আমি এটুকু সম্মান করতে পারি ।  ’ আব্বা আমাকে কোর্ট স্যারেন্ডার করিয়ে জামিন করানোর সিদ্ধান্ত নিলেন ।  সেই মোতাবেক আমি নির্ধারিত দিনে কোর্টে হাজির হলে আব্বা ওকালতনামা ও বেল বন্ড তৈরির কাগজপত্র আমার হাতে দিয়ে বললেন ,   ‘ তুমি সুধিরের কাছে চলে যাও ।  ওকে এগুলো লিখে নিয়ে আমার কাছে আসতে বলো ।  তোমার কেস নিয়ে আমি আমার কলিগদের সাথে এখন আলোচনায় বসবো ।  ঠিক আছে ?  ’ কোর্টের ভেতর বিশাল বটতলার নিচে মূহুরিদের বসার জন্য টানা লম্বা টিনের শেড ।  সামনে একটা করে কাঠের বাক্স নিয়ে বসে অসংখ্য মূহুরি মক্কেল পরিবেষ্টিত হয়ে দলিল লেখায় ব্যস্ত ।  আমি সুধির বাবুকে খুঁজে বের করে আব্বার দেওয়া কাগজপত্র গুলো তাকে দিলাম ।  সুধির বাবু সব কাজ ফেলে রেখে আমার কাজ শুরু করে দিলেন ।  কাগজপত্র লেখা শেষ হলে তিনি একটা ছোট্ট চিরকুটে কয়েকটা কথা লিখে চিরকুটসহ সব কাগজপত্র আমার হাতে দিয়ে বললেন ,   ‘ বাবু ,  আপনি এগুলো নিয়ে একটু আজগর বাবুর কাছে যান ।  উনি দেখে দিলে আবার আমার কাছে নিয়ে আসেন ।  আজগর বাবু কোথায় বসে ,  জানেন তো ?  ’ আমি বললাম ,   ‘ জানি কাকা ।  ’  ‘ ঠিক আছে ,  যান ।  ’ আসগর আলি ও সুধিরচন্দ্র পালের মধ্যে সদ্ভাব না থাকলেও গুরুত্বপূর্ণ কাগজপত্র উকিল সাহেবের হাতে দেওয়ার আগে তারা একে অন্যকে দেখিয়ে নিত ।  আমি আসগর আলির কাছে যেতে যেতে সুধির বাবুর চিরকুট খুলে দেখলাম ,  লেখা আছে ,   “ প্রিয় অজগর বাবু ,  উকিল সাহেবের ছেলের কাগজপত্র পাঠালাম ।  ঠিক আছে কী না একটু দেখে দেন ।  ” আসগর আলি কাগজপত্র খুব মনোযোগ দিয়ে দেখে আমাকে ফেরত দিলেন ।  তারপর তিনিও এক খানা চিরকুট লিখে আমার হাতে দিয়ে বললেন ,   ‘ চব ঠিক আছে ।  কোয়ি ডর নেহি ।  জামিন হইয়ে যাবে ।  ওকিল চাবের লাড়কার জামিন না হইবে ,  এটা কোন কথা হইল ?  ’ আমি কাগজপত্র গুলো নিয়ে সুধির পালের কাছে যেতে যেতে আসগর আলির চিরকুট খুলে দেখলাম ,  ইংরেজি বাংলা মিশিয়ে লেখা আছে ,   “ Dear ুদির বাবু ,  চব ঠিক আছে ।  আপনি ওস্তাদ লোগ আছেন ।  ” চিরকুটে লেখা সুধির বাবুর নামের প্রথম অংশে হ্রস্ব উ - কারের ওপর একটা হরফ ছিল ।  এই রসরচনার শ্লীলতাহানির ভয়ে সেটি আমি বৃত্তাকার ডট দিয়ে উহ্য রেখেছি ।  আশা করি ,  পাঠকরা ঠিকই বুঝতে পারছেন হরফটি কী ছিল ? রচনাঃ ০১ / ০৯ / ২০১৩ *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  * 






গল্পঃ প্রেম নয়



                         চারুকলার ছাত্রী রুনার সাথে খালেদের পরিচয় হয়েছিল একুশের বইমেলায় ।  জাহাঙ্গীরনগর বিশ্ববিদ্যালয়ের ছাত্র খালেদ বইমেলার এক স্টলের সামনে দাঁড়িয়ে নতুন প্রকাশিত কিছু বই নাড়াচাড়া করে দেখছিল ।  স্টলের সামনে ছোটখাটো একটা ভিড় ।  দু ’ জন বান্ধবীর সাথে রুনা এসে খালেদকে রীতিমতো ধাক্কা মেরে সরিয়ে দিয়ে বললো ,   ‘ একটু সরে দাঁড়ান ।  ’ মেয়েদের ধাক্কা খেলে কোন কোন তরুণ পুলকিত হয় ,  আবার কেউ কেউ রেগে যায় ।  খালেদ হলো দ্বিতীয় দলের ।  সে বহু কষ্টে রাগ দমিয়ে রেখে শান্ত গলায় বললো ,   ‘ সরিয়েই তো দিয়েছেন !  আরো সরে যাবো কি ?  ’ খালেদের কথা যেন রুনা শুনতেই পায়নি এমন ভাব করে সে স্টলের কর্মচারীদের সাথে  ‘ এই বইটা দেখি ’  ,   ‘ ঐ বইটা দেখি ’  ইত্যাদি কথাবার্তায় ব্যস্ত ।  ওর বান্ধবীরা কুল কুল করে হাসছে আর চোরা চোখে খালেদকে দেখছে ।  এভাবে কিছুক্ষণ বইপত্র নাড়াচাড়া করে কোন বই না কিনেই ওরা চলে গেল ।  আসলে অপরিচিত যুবকটিকে ধাক্কা মেরে স্টলের সামনে থেকে সরিয়ে দিতে পারলে রুনাকে যত খুশি ফুচকা খাওয়ানো হবে - এমন একটা বাজি হয়েছিল ওদের মধ্যে । খালেদের আর বই দেখা বা কেনা কোনটাই হলো না ।  সে ভিড়ের মধ্যে রুনাদের অনুসরন করে বাংলা একাডেমীর বাইরে ফুটপাথে এসে দাঁড়ালো ।  সেখানে রুনারা তিন বান্ধবী মিলে ধুমসে ফুচকা খাচ্ছে ।  ওদের খাওয়ার চেয়ে হাসির পরিমান বেশি ।  ফুচকাওয়ালা ওদের সামাল দিতে মহা ব্যস্ত ।  খালেদ শুনেছিল ,  মেয়েদের হাসি বা কান্নার নাকি বিশেষ কোন কারণ থাকেনা ।  ওর মনে হলো ,  কথাটা ভুল নয় ।  সে ওদের থেকে একটু নিরাপদ দূরত্বে দাঁড়িয়ে ওদের  ‘ ফুচকা হাসির ’  প্রতিযোগিতা দেখছিল ।  ঠিক এই সময় রুনা হাত ইশারায় খালেদকে ডাক দিল ।  তাকেই ডাকছে নাকি অন্য কাউকে ,  বুঝতে না পেরে খালেদ নিজের আশেপাশে চলমান অন্যদের দিকে তাকিয়ে দেখছিল ।  রুনা চিৎকার করে বললো ,   ‘ আরে ,  আপনি ,  আপনি ।  আপনাকেই ডাকছি ।  ’ খালেদ ওদের কাছে যাওয়ার আগে ভিড়ের মধ্যে থেকে এক মাঝবয়সী টেকো মাথার ভদ্রলোক হন হন করে হেঁটে রুনার সামনে গিয়ে হাজির ।  তিন বান্ধবীর ঝাড়ি খেয়ে ভদ্রলোক একই গতিতে আবার হাওয়া হয়ে গেলেন ।  খালেদ দ্বিধা দ্বন্দ্ব নিয়ে ওদের কাছে গিয়ে দাঁড়ালে রুনা বললো ,   ‘ নিন ,  ফুচকা খান ।  ’ খালেদ ইতস্ততঃ করে বললো ,   ‘ আমি ফুচকা খাই না ।  ’  ‘ তাহলে কি খান ?  ফিডারে দুধ খান ?  ’ খালেদ বইমেলায় আসার আগে ওর ভাবীর অনুরোধে ছয় মাস বয়সী ভাতিজার জন্য একটা দুধ খাওয়ার ফিডার কিনেছিল ।  নাদুস নুদুস বাচ্চা ও ফিডারের ছবিওয়ালা প্যাকেটটি ওর হাতে ছিল ,  যা সম্ভবতঃ রুনার চোখে পড়েছে ।  এই মেয়েরা যে তাকে বোকা বানিয়ে মজা পাওয়ার চেষ্টা করছে ,  তা ’  খালেদ বেশ বুঝতে পারছে ।  আজকাল মেয়েরা যে এত চালু হয়ে গেছে ,  ভাবা যায় না ।  টিজ করা আজকাল আর শুধু ছেলেদের ব্যাপার নয় ,  মেয়েদেরও এতে হিস্যা আছে তাহলে !  বেশ ,  বেশ ! খালেদ বিশ্ববিদ্যালয়ের ছাত্র ।  যৎসামান্য ছাত্র রাজনীতিও করে ।  সে মোটেই বোকা বা নির্বোধ নয় ।  বরং ছাত্র হিসাবে সে যথেষ্ট মেধাবী ।  কোন পরিস্থিতিতেই অপ্রস্তুত হয়ে পড়া তার স্বভাবের সাথে যায় না ।  সে মৃদু হেসে বললো ,   ‘ আপনারা খুব স্মার্ট ।  অনেক খুঁটিনাটি জিনিষও আপনাদের চোখে পড়ে ।  ’  ‘ তাই নাকি ?  ’  একে অন্যের গায়ে ঢলে পড়ে তিন বান্ধবীর মধ্যে আবার হাসির প্রতিযোগিতা শুরু হয়ে গেল ।  খালেদও হাসতে হাসতে বললো ,   ‘ ফিডারের প্যাকেট চোখে পড়লো ,  আর কিছু চোখে পড়েনি ?  ’ হাসি থামিয়ে মেয়েরা নিজেদের মধ্যে মুখ চাওয়া চাওয়ি করে খালেদের আপাদমস্তক পরখ করে দেখলো ।  রুনা বললো ,   ‘ আর কিছু কি ?  ’  খালেদ বললো ,   ‘ আগের দিনে কবি সাহিত্যিকরা তাদের লেখায় নারীর বিশেষণ হিসাবে অবলা শব্দটি ব্যবহার করতেন ।  এই শব্দটি আজকাল আর প্রাসঙ্গিক নয় ।  এখনকার মেয়েরা যে কত স্মার্ট এবং ছেলেদের কত কিছু লক্ষ্য করে ,  সেটা রবীন্দ্রনাথ ,  শরৎচন্দ্র ,  মানিকবাবুরা জানতেন না ।  জানলে ঐ ভুল শব্দটি তাঁরা লিখতেন না ।  যা হোক ,  আপনারা আমার হাতে ধরা ফিডারের প্যাকেট দেখেছেন ,  কিন্তু আমার পায়ে পরা জুতা জোড়া তো দেখেননি !  আমার পায়ে কিন্তু এক জোড়া শক্ত পোক্ত কালো রঙের জুতা আছে !  ’  ‘ এসব আপনি কি বলছেন ?  ’  রুনা ও ওর বান্ধবীরা খালেদের পায়ের দিকে তাকিয়ে ভ্যাবাচ্যাকা খেয়ে দাঁড়িয়ে রইল ।  এক বান্ধবী ঢোক গিলে বললো ,   ‘ আমাদেরকে জুতা দেখাচ্ছেন কেন ?  ’  ‘ দেখাচ্ছি এই কারণে যে ,  অবলা শব্দটি এ যুগে অপ্রাসঙ্গিক হলেও জুতাপেটা শব্দটি কিন্তু এখনো যথেষ্ট প্রাসঙ্গিক ।  পকেটমার বা ছিনতাইকারী ধরা পড়লে মানুষ এখনো জুতাপেটা করে ।  অর্বাচীন কথাবার্তা বা অন্যায় কাজকর্মের জন্য মানুষ জুতা ছুঁড়ে মারে ।  প্রেসিডেন্ট বুশকে একজন ইরাকি সাংবাদিক জুতা ছুঁড়ে মেরেছিল ,  এ ঘটনা নিশ্চয় মনে আছে আপনাদের ?  ’ রুনা বিড় বিড় করে বললো ,   ‘ লোকটা পাগল ।  এই চল্ ,  চল্ ।  ’  ফুচকাওয়ালা বললো ,   ‘ আমার ট্যাকা দ্যান ।  ’  ‘ হাঁ হাঁ মামা ,  আপনার কত হয়েছে বলেন তো !  ’  ফুচকাওয়ালার বিল মিটিয়ে দিয়ে ওরা তিন বান্ধবী অতি দ্রুত কেটে পড়লো ।  ফুচকাওয়ালা তার পান খাওয়া লাল দাঁত গুলো বের করে হেসে বললো ,   ‘ স্যার ,  এই তিন ম্যাডাম এই রহমই ।  খালি পোলাপানগো লগে তামশা করে ।  ’  ‘ তুমি এদের চেন নাকি ?  ’  ‘ চিনুম না ক্যান ?  হ্যারা তো চারুকলার বাগানে বইয়া ছবি আঁকে ,  মূর্তি বানায় ।  ’  ‘ ও !  ’ খালেদ জাহাঙ্গীরনগর বিশ্ববিদ্যালয়ের আবাসিক ছাত্র ।  হলে থেকে পড়াশুনা করে ।  ঢাকার যানজট তার কাছে অসহ্য লাগে ।  নেহাত প্রয়োজন না হলে সে ঢাকায় আসে না ।  মোহাম্মদপুরে বড় ভাইয়ের বাসায় মাসে দু ’ মাসে আসা হয় ।  অথচ বইমেলার সেই ঘটনার পর ভাতিজাকে দেখার জন্য সে দু ’ সপ্তাহে তিন চারবার ঢাকায় এলো ।  হলে ফিরে যাওয়ার আগে সে প্রতিবারই টি এস সি ও চারুকলার আশেপাশে উদ্দেশ্যহীনভাবে ঘোরাঘুরি করলো ।  কিন্তু কেন ,  খালেদ নিজেও জানেনা ।  মেয়েগুলোর সাথে কড়া ব্যবহারের জন্য মনের ভেতর অনুশোচনা ছিল ।  দেখা হলে হয়তো ক্ষমা চেয়ে নিত ।  কিংবা দেখা হলে হয়তো ধাক্কা দেওয়া মেয়েটি নিজেই ওর কাছে ক্ষমা চেয়ে নিত ।  দেখা হলে কিছু তো একটা হতো !  কিন্তু ওদের সাথে আর দেখাই হলো না ।  খালেদ উপযাচক হয়ে চারুকলায় ঢুকে খোঁজ নেবে ,  এমনটা ভাবা ওর জন্য কঠিন । তবে রুনার সাথে খালেদের আবার দেখা হলো ।  চার বছর পর ।  রুনা এক শপিং মলে তার বাচ্চার জন্য এক কৌটা দুধ আর ভালো ব্র্যান্ডের একটা ফিডার কিনে স্বামীর জন্য অপেক্ষা করছিল ।  স্বামী জাফর নিজের জন্য পেন ড্রাইভ ও মেমোরি কার্ড কিনতে শপিং মলের থার্ড ফ্লোরে গেছে । খালেদ একটি কর্পোরেট হাউসের লিয়াজোঁ অফিসার ।  নিজের জন্য একজোড়া বিদেশী ব্র্যান্ডের জুতা কিনে সে এস্কেলেটার বেয়ে গ্রাউন্ড ফ্লোরে নেমে রুনার সামনা সামনি পড়ে গেল ।  ‘ এক্সকিউজ মি ,  আমি কি আপনাকে আগে কোথাও দেখেছি ?  ’ রুনা কিন্তু খালেদকে প্রথম দেখাতেই চিনতে পেরেছে ।  সে কোন কথা না বলে তার হাতে ধরা প্লাস্টিকের ঝুড়ি থেকে ফিডারের প্যাকেটটা বের করে হাতে নিয়ে হাসিমুখে দাঁড়িয়ে রইল ।  ‘ ও !  আচ্ছা ,  আচ্ছা ।  বইমেলা ?  ’  ‘ জি ’  ‘ ফিডার আপনার বাচ্চার জন্য ?  ’  ‘ জি ’  ‘ আপনার নামটা যেন কি ?  ’ রুনা মৃদু হেসে বললো ,   ‘ আমরা তো সেদিন কেউ কারো নাম জিজ্ঞেস করিনি ।  এতদিন পর আর নাম জেনে কি হবে ?  ’ রুনার নজর গেল খালেদের হাতে ধরা প্যাকেটের দিকে ।  সে হাসিমুখে বললো ,   ‘ কি কিনলেন ?  ’ খালেদ থতমত খেয়ে প্যাকেট ধরা হাতটা পেছনে লুকিয়ে বিব্রত কণ্ঠে বললো ,   ‘ না ,  কিছুনা ।  ’  ‘ কিছু একটা তো বটেই ।  ’  রুনা হাসতে হাসতে বললো ,   ‘ হয়তো ভাবীর জন্য কিছু ।  তবে না দেখাতে চাইলে সমস্যা নেই ।  বি ইজি প্লিজ ।  ’ অনিচ্ছা সত্ত্বেও খালেদ তার হাত সামনে এনে প্যাকেটটা দেখালো রুনাকে ।  মাথা নিচু করে বললো ,   ‘ জুতা ।  ’  ‘ এ্যাঁ ,  জুতা ?  ’  চার বছর আগের মতোই হেসে গড়িয়ে পড়ার উপক্রম হলো রুনার ।  মুখে হাত চাপা দিয়ে সে বললো ,   ‘ শুধু জুতাই কেনেন দেখছি ।  বাচ্চার জন্য ফিডার কেনেন না ?  ’ খালেদ ফ্লোরের দিকে তাকিয়ে বললো ,   ‘ না ।  সেদিন যে ফিডারের প্যাকেট দেখেছিলেন ,  সেটা ছিল আমার বড় ভাইয়ের বাচ্চার জন্য ।  আমার নিজের বাচ্চার জন্য ফিডার কেনার প্রয়োজন হবে না ।  ’  ‘ ঠিক বুঝলাম না ।  বাচ্চা বড় হয়ে গেছে ,  নাকি বিয়েই করেন নি ?  ’  ‘ না ,  আমার কোন বাচ্চা নেই ।  এক বছর আগে বিয়ের পর আমার ওয়াইফের ইউটেরাসে টিউমার ধরা পড়ে ।  আফটার অপারেশন সি ইজ নাউ পার্মানেন্টলি স্টেরিল ।  ’ রুনার স্বামী জাফর পেন ড্রাইভ ও মেমোরি কার্ড কিনে ফিরে এসেছে ।  খালেদ তার সাথে হ্যান্ডশেক করে বললো ,   ‘ আমি খালেদ ।  গ্ল্যাড টু মিট ইউ ।  ’  ‘ আমি জাফর ।  মিট ইউ টু ।  ’  জাফর তাড়া দিল স্ত্রীকে ,   ‘ রুনা ,  চলো ,  চলো ।  আর দেরি করো না ।  বস্ ফোন করেছিল ।  আমাকে এখনই গাজীপুর ফ্যাক্টরিতে যেতে হবে ।  ’  তারপর সে খালেদকে উদ্দেশ্য করে বললো ,   ‘ এক্সকিউজ মি !  উই আর ইন হারি ।  নেক্সট টাইম প্লিজ !  বাসায় আসবেন ,  ও , কে ?  ’ খালেদ ও রুনা একে অন্যের নাম জানলো প্রথম দেখা হবার চার বছর পর ।  এমন কত কিছুই তো আমরা জানতে পারি তখন ,  যখন তা ’  আর জানার প্রয়োজন হয় না ।  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *    [ গল্পটি সাপ্তাহিক সাতদিন পত্রিকার ০৮ / ০২ / ২০১০ - ১৪ / ০২ / ২০১০ সংখ্যায়  ( ভালোবাসা দিবস সংখ্যা )  প্রকাশিত ।  ব্লগার বন্ধুরা যারা পড়েননি ,  তাদের জন্য ব্লগে প্রকাশ করলাম ।  ]  
                    





রসরচনাঃ লিচু চিকিৎসা



                         বেশ কয়েক বছর আগের কথা ।  আমার দুলাভাইয়ের গলায় মাছের কাঁটা ফুটেছে ।  স্ত্রীর পরামর্শে আট দশ বার দলা পাকানো শুকনো ভাত খেয়ে তাঁর পেট ফুলে ঢোল হয়ে গেছে ,  কিন্তু গলার কাঁটা নামেনি ।  এখন তিনি তাঁর স্ত্রীর সাথে আর কথা বলছেন না ।  মুখ গম্ভীর করে বসে আছেন । এমন হয়না যে ,  কোন কোনদিন বাড়িতে মেহমানের পর মেহমান আসতেই থাকে ।  সেদিন আমার বোনের বাড়িতে সেই অবস্থা ।  বোনের ননদ তার ছেলে মেয়ে নিয়ে বেড়াতে এসেছে ।  সাথে তার বাগান থেকে পেড়ে আনা শ ’ খানেক লিচু ।  ভাইকে সে পরামর্শ দিল খোসাসহ লিচু গিলে খেতে ।  লিচুর খোসার সাথে আটকে মাছের কাঁটা পাকস্থলীতে চলে যাবে ।  দেশি জাতের দুর্বল চেহারার ছোট ছোট লিচু ।  তার মধ্যেও বেছে বেছে সবচেয়ে ছোট লিচুগুলো আলাদা করা হলো ।  কিন্তু এরকম গোটা দশেক লিচু খোসাসহ গিলে খেয়েও কোন কাজ হলনা ।  লিচু চিকিৎসা বিফলে গেল ।  দুলাভাই তাঁর বোনের সাথে কথা বলা বন্ধ করে দিলেন । দুলাভাইয়ের এক কলিগ স্ত্রী পুত্রসহ বিকেল বেলা বেড়াতে এসেছেন ।  সে সময় মানুষের জীবন তো এত ফার্স্ট ছিলনা ।  অফিস ছুটির দিন কলিগরা একে অন্যের বাসায় বেড়াতে যেতেন ।  দুলাভাইয়ের এই অবস্থা দেখে কলিগ ভদ্রলোক প্রায় আলোকবর্ষ গতিতে ছুটে গিয়ে মোড়ের এক হোমিওপ্যাথি দোকান থেকে ওষুধ নিয়ে এলেন ।  সেই ওষুধ দু ’ ফোঁটা দুলাভাইয়ের গলায় ঢেলে দিয়ে তিনি বিজ্ঞের মতো বললেন ,   ‘ আধা ঘণ্টার মামলা ।  যত শক্ত কাঁটাই হোক ,  গলে নেমে যাবে ।  ’ ফলাফল শূন্য ।  আধা ঘণ্টার জায়গায় দু ’ ঘণ্টা পরেও অবস্থা আগের মতো ।  দুলাভাই তাঁর কলিগের ওপর মহাখাপ্পা ।  ভদ্রতার খাতিরে কিছু বলতে পারছেন না ।  কলিগ ভদ্রলোক এই দুই ঘণ্টায় অন্ততঃ কুড়ি বার জিজ্ঞেস করে ফেলেছেন ,  কাঁটা নেমেছে কি না !  দুলাভাই প্রথম দিকে মাথা নেড়ে না সূচক উত্তর দিলেও এখন ভুরু কুঁচকে চুপচাপ বসে আছেন ।  বোঝা যাচ্ছে ,  কাঁটা যথাস্থানেই আছে । পাশের বাসার প্রতিবেশী ব্যাংক অফিসার আমজাদ সাহেব খবর পেয়ে রাত ন ’ টার দিকে মসজিদের হুজুরের দেওয়া পানি পড়া নিয়ে এলেন ।  সাথে বেহেস্তি জেওর ।  পাতা উল্টে বেহেস্তি জেওরের একটা দোয়া বের করে দুলাভাইকে তিন বার পড়িয়ে তিনি হুজুরের পানি পড়া খাইয়ে দিলেন ।  এবার কেল্লা ফতে ।  কাঁটা নামবে না ?  কাঁটার বাপ নামবে । কিন্তু কিছুই হলনা ।  দুলাভাই সারারাত না ঘুমিয়ে কাটিয়ে দিলেন ।  রাতে ভাত খাননি ।  সকালে নাস্তা খেতে গিয়ে যন্ত্রণায় চোখ মুখ কুঁচকে খাওয়া বন্ধ করে দিলেন ।  যেখানে ঢোক গিলতে কষ্ট হচ্ছে ,  সেখানে নাস্তা খাবেন কিভাবে ? খবর পেয়ে আমি দুলাভাইয়ের বাসায় গিয়ে দেখি ,  তিনি আমার ভাগ্নের আনা কবরেজি ওষুধ ছুঁড়ে ফেলে দিয়ে চরম বিরক্তি নিয়ে বারান্দায় বসে আছেন ।  আমার বোন বলল ,   ‘ কাঁটা নামবে কি করে বল্  ?  মানুষের অসুখ বিসুখ হলে আরো বেশি করে নামাজ কালাম দোয়া দরুদ পড়ে ।  আর তোর দুলাভাই নামাজ পড়া ছেড়ে দিয়ে ঘরে বসে আছে ।  হুজুরের পানি পড়া এই জন্যেই তো কাজে লাগেনি ।  ’ গলায় যাতে আঘাত না লাগে সেজন্য দুলাভাই শুধু জিব আর ঠোঁটের সাহায্যে স্ত্রীকে ধমক দিতে গিয়ে কি বললেন ঠিক বোঝা গেল না ।  তবে মনে হল তিনি বললেন ,   ‘ বাজে কথা বলো না ।  ’ আমি দুলাভাইকে অনেক বুঝিয়ে সুঝিয়ে একজন ই , এন , টি স্পেশালিষ্টের কাছে নিয়ে যেতে রাজি করালাম ।  তিনি মুখে কিছু না বলে কাগজে লিখে শর্ত দিলেন যে ,  এবারও যদি কাজ না হয় তো তোর বোনসহ বাড়ি থেকে বেরিয়ে যাবি । আমি বললাম ,   ‘ আমার ভাগ্নে ভাগ্নিদের কি হবে ?  তারাও কি আমাদের সাথে যাবে ?  ’ দুলাভাই কাগজে লিখে জানালেন ,  আমার সাথে মশকরা করছিস ?  ঠিক আছে ,  তোর ব্যবস্থা হবে । ডাক্তারের কাছে যাওয়ার আগে দুলাভাই এক নম্বর কাজ সারার জন্য টয়লেটে গিয়ে দেড় ঘণ্টা কাটিয়ে দিলেন ।  চরম কোষ্ঠকাঠিন্য ।  সম্ভবতঃ লিচু চিকিৎসার ফল ।  খোসা ও বিচিসহ কেউ লিচু খায় ? ডাক্তার সাহেব সব ঘটনা শুনে তাঁর চেম্বারে বসিয়ে নানা রকম যন্ত্রপাতি দিয়ে দুলাভাইয়ের মুখ বোয়াল মাছের মুখের মতো হাঁ করিয়ে রেখে টর্চের তীক্ষ্ণ আলোয় গলার ভেতরটা ভালোভাবে পরীক্ষা করলেন ।  তারপর যন্ত্রপাতি খুলে ফেলে হাসি মুখে বললেন ,   ‘ কাঁটা তো নেই ।  ’ আমি বললাম ,   ‘ কাঁটা নেই ?  তাহলে গলার ভেতর খচ খচ করছে কেন ?  খেতে গেলে ব্যথা করছে কেন ?  ’ ডাক্তার সাহেব বললেন ,   ‘ কাঁটা ফুটে জায়গাটায় একটা ক্ষত হয়েছে ।  তার ওপর শক্ত ভাত ,  লিচুর খোসা এসবে ঘষা খেয়ে ক্ষতটা আরও বেড়ে গেছে ।  এখন ঢোক গিললে বা কিছু খেতে গেলে ব্যথা তো করবেই ।  আমি ওষুধ দিয়ে দিচ্ছি ।  তিন দিন খাবেন ,  ভালো হয়ে যাবে ।  আর এই তিন দিন শক্ত কিছু খাবেন না ।  তরল ও নরম খাবার খাবেন ।  ঠিক আছে ?  ’ ডাক্তার সাহেব এ্যান্টিবায়োটিক দিলেন ।  দুলাভাই তিন দিন পর সত্যি সত্যিই সুস্থ হয়ে গেলেন ।  আমি কয়েকদিন পর তাঁকে দেখতে গেলে তিনি বললেন ,   ‘ তোর বোনের মাথায় গোবর থাকলেও তোর মাথায় দু ’ এক ফোঁটা ঘিলু আছে ।  যা ,  এবারের মতো তোকে ক্ষমা করা হলো ।  ’ আমি বললাম ,   ‘ একশোটা টাকা দিয়ে ক্ষমা করলে ভালো হতো না ?  ’ দুলাভাই খাট থেকে নেমে আমাকে চড় মারার ভঙ্গি করে বললেন ,   ‘ যা ভাগ শালা ।  ’  *  *  *  *  *  *  *  *  *  *  *  *  *  *  *  *  *  *  *  *  *  *  *  *   [ এই লেখাটি মাসিক উত্তর বার্তা পত্রিকার এপ্রিল / ২০১১ সংখ্যায় প্রকাশিত ।  ব্লগার বন্ধুরা যারা পড়েননি ,  তাদের জন্য ব্লগে প্রকাশ করলাম ।  ]   
                    





গল্পঃ বিষাক্ত প্রেম



                         ইদানিং প্রেমে ব্যর্থতা ও প্রতারণার ঘটনা উদ্বেগজনক হারে বেড়ে গেছে ।  পত্রিকার পাতা খুললে প্রায় প্রতিদিনই এ বিষয়ে এক বা একাধিক খবর চোখে পড়ে ।  এসব ঘটনার পরবর্তী ফলাফল বা প্রতিক্রিয়া কী হয় ,  তা ’  যথাযথ ফলো আপ না থাকার কারণে অনেকেই জানতে পারেন না ।  আমি খোঁজ খবর করে কিছু ফলাফল বা প্রতিক্রিয়া বের করতে সক্ষম হয়েছি ।  এগুলো আপনাদের জন্য নিবেদন করলাম । প্রেমে ব্যর্থতাঃ -  * ব্যর্থ প্রেমিক দেবদাসের মতো মাত্রাতিরিক্ত সুরা পান করতে থাকে  ( এ যুগে সুরার পরিবর্তে ফেন্সিডিল ,  গাঁজা ,  হেরোইন বা ইয়াবা পড়ুন )  ।  * আউলা স্বভাবের হয়ে যায় ।  পোশাক আশাকের অযত্ন ,  উস্কোখুস্কো চুল ,  দাঁত ব্রাশ না করা ,  জুতা পলিশ না করা ইত্যাদি নানারকম পারসোনাল ডিজঅর্ডার দেখা দেয় ।  * নিউরোসিস প্রবলেমঃ এটিকে হাফ বা ফুল ম্যাড প্রবলেমও বলা যায় ।  আমি নিজে প্রেমে ব্যর্থ হবার পর এই সমস্যার কারণে নিজের সাথে নিজে বিড় বিড় করে কথা বলতাম ।  এক কাজ দু ’ বার তিনবার করতাম ।  আবার কোন জরুরী কাজের কথা একদম মনে থাকতো না ।  এ জন্য পরবর্তী জীবনে আমাকে অনেক ভুগতে হয়েছে ।  * ছাত্রাবস্থায় প্রেমে ব্যর্থ হলে ঠিক মতো পরীক্ষা দেয় না অথবা পরীক্ষা দিলেও ফেল করে ।   ‘ কী হবে পাশ করে ’  - এ ধরণের গভীর দার্শনিক প্রশ্ন ছুঁড়ে দিয়ে অন্যদের মাথা ঘুরিয়ে দেয় ।  * প্যান্ট শার্ট ছেড়ে পাজামা - পাঞ্জাবী ধরে এবং বিরামহীন ধর্মকর্মে মনোনিবেশ করে ।  কেউ কেউ আবার নাস্তিক হয়ে যায় ।  * ভায়োলেন্ট হয়ে যায় ।  প্রেমিকার মুখে এসিড ছুঁড়ে মারে ।  * বাসায় আসবাবপত্র ভাংচুর করে এবং ছোট বোনকে কলেজে যাওয়ার সময় কঠিনভাবে শাসন করে ।  * আমার পার্সোনাল ব্যাপারে তোমরা নাক গলাবে না ,  বাড়ি ছেড়ে চলে যাবো ,  ডোন্ট ক্রাই ফর মি ইত্যাদি সন্ত্রাসী টাইপের কথাবার্তা বলে বাবা - মার কলিজা শুকিয়ে দেয় ।  * আধ্যাত্মিক ধরণের কথাবার্তার সাথে সন্ত্রাসী ধরণের কথাবার্তার মিশেলে এক নতুন ধারার ভাষা উদ্ভাবন করে ।  যেমন -  ‘ গুলি ,  স্রেফ একটা গুলির দরকার ছিল মওলা !  ’   ( বাংলা চলচ্চিত্র দেখুন )  । যাই হোক ,  প্রেমে ব্যর্থ হলে এসব উল্টাপাল্টা কাজ কারবার সাধারনতঃ পুরুষরাই করে থাকে ।  মেয়েদের মধ্যে এমনটা খুব একটা দেখা যায় না ।  আপনারা কী কোন মহিলা দেবদাসের কথা শুনেছেন কোনদিন ?  কোন ব্যর্থ প্রেমিকা তার প্রেমিকের মুখে এসিড ছুঁড়ে মেরেছে ,  এমন কথাও নিশ্চয় শোনেননি ।  অনুসন্ধান করতে গিয়ে মেয়েদের প্রতিক্রিয়া পাওয়া গেছে প্রতারণা অংশে । প্রেমে প্রতারণাঃ - তাহের ও মোমেনার ঘটনা শুনুন ।  দুর্গাপুর গ্রামের যুবক আবু তাহের তার বিয়ের দিন বরযাত্রা করার সময় বিস্মিত হয়ে দেখলো ,  ক্ষেত মজুর ইয়াসিনের মেয়ে মোমেনা তার বাবার ধান কাটা ধারালো কাস্তে হাতে নিয়ে তাহেরের বাড়ির সামনে রণরঙ্গিণী মূর্তিতে দাঁড়িয়ে আছে ।  আবু তাহের আর এক পা এগোলে তার গলায় কাস্তের কোপ বসিয়ে দেওয়া হবে মর্মে হুমকি দিচ্ছে সে ।  বরযাত্রা করার জন্য আবু তাহেরের বাড়িতে সকাল থেকে অনেক লোকজনের সমাগম ।  মোমেনার এই কাণ্ড দেখে গ্রামের আরও নারী পুরুষ তাদের কাজ কাম ফেলে চলে এলো ।  বাড়ির সামনে বিরাট জটলা ।  ঘটনা কী ,  সবাই জানতে চায় ।  কিন্তু কাস্তে হাতে মোমেনার রুদ্রমূর্তি দেখে কেউ কাছে যেতে সাহস পায় না ।  আবু তাহেরের বাবা আবু বাক্কার গ্রামের  “ এটিএম শামসুজ্জামান ”  কিসিমের লোক ।  সে নিরাপদ দূরত্বে দাঁড়িয়ে অত্যন্ত বিনয়ের সাথে চিবিয়ে চিবিয়ে জিজ্ঞেস করলো ,   ‘ কী হয়েছে আম্মাজান ?  আপনি এত গোস্বা কেন ?  ’ জানা গেল ,  আবু তাহের ও মোমেনা এক বছর ধরে লোকচক্ষুর অন্তরালে ভাব ভালোবাসা করে আসছিল ।  ফলে মোমেনা এখন অন্তঃসত্ত্বা ।  আবু তাহের তাকে বিয়ের প্রতিশ্রুতি দিলেও এখন প্রতারণা করে অন্য মেয়েকে বিয়ে করতে যাচ্ছে ।  তাই মোমেনা তাকে কেটে দু ’ টুকরা করে ফেলতে চায় ।  কিন্তু প্রমান ?  আবু তাহেরের মোবাইল ফোনে তাদের ভাব ভালোবাসার অনেক ছবি আছে ।  এখুনি ফোন বের করে চেক করলে ছবিগুলো দেখা যাবে । গ্রামের মুরুব্বীরা আবু তাহেরের মোবাইল ফোন কেড়ে নিয়ে নিজেরা অনেক ঘাঁটাঘাঁটি করে ছবি বের করতে পারলো না ।  তারা উঠতি বয়সী যুবকদের সাহায্য নিল ।  যুবকরা ফোনের মেমোরি কার্ড অপশনে গিয়ে মোমেনার খোলা বুকের কিছু ছবি বের করে মুরুব্বীদের দেখালো ।  গ্রামের যুবকদের কাছে এসব ছবি আজকাল পানসে ।  এর চেয়ে অনেক রগরগে ছবি দেখতে তারা অভ্যস্ত ।  তবে মুরুব্বীদের কাছে তো আর নিজেদের খাসলত প্রকাশ করা যায় না ।  তাই তারা জিব কেটে বললো ,   ‘ ছিঃ ছিঃ ,  এমন ছবি দেখা যায় না ,  চাচা !  ’ যুবকদের চেয়ে মুরুব্বীদের ছবি দেখার আগ্রহ বেশি ।  নিজেদের জোয়ান বয়সে এমন ছবি দেখার ভাগ্য তাদের হয়নি ।  তারা হুমড়ি খেয়ে পড়লো মোবাইল ফোনের ওপর ।  এসব চিত্তাকর্ষক ছবি তোলা এবং তা ’  ছড়িয়ে দেওয়ার ব্যাপারে শহরের চেয়ে গ্রাম গঞ্জই আজকাল এগিয়ে ।  তো মুরুব্বীরা ছবি দেখার পর আবু তাহেরের বিয়ে আটকে দিল ।  বরযাত্রী যাওয়ার জন্য যে তিনটি মাইক্রোবাস ভাড়া করা হয়েছিল ,  সেগুলো আবু বাক্কারের পকেট থেকে কিছু ডেমারেজ দিয়ে বিদায় করে দেওয়া হলো ।  তাৎক্ষনিকভাবে সালিশ বৈঠক বসিয়ে সিদ্ধান্ত নেওয়া হলো ,  আবু তাহেরের সাথে মোমেনার বিয়ে পড়িয়ে দেওয়া হবে ।  গরীব ক্ষেত মজুরের মেয়ে বলে মোমেনার সাথে আবু তাহেরের প্রতারণা মেনে নেওয়া যায় না । তবে যেহেতু এই দু ’ জন অনৈতিক কাজের সাথে জড়িত ,  সেহেতু কালমা পড়ানোর আগে দু ’ জনকেই দশ ঘা করে জুতা মারা হবে এবং কুড়ি বার কান ধরে উঠবস করানো হবে ।  সালিশের সিদ্ধান্ত মোতাবেক মুরুব্বীরা শাস্তি কার্যকর করা শুরু করে দিল ।  অন্যদিকে যুবকরা উপজেলা সদর থেকে কাজী সাহেবকে মোটর সাইকেলে তুলে নিয়ে এলো ।  দুপুরের আগেই মোমেনার সাথে আবু তাহেরের কালমা পড়ানো হয়ে গেল । ঘটনা এখানে শেষ হয়ে গেলে এই গল্প লিখতাম না ।  কারণ এমন ঘটনার খবর পত্র পত্রিকায় পড়ে এবং টিভিতে দেখে দেখে মানুষ ক্লান্ত ও বিরক্ত হয়ে গেছে ।  গল্পটি লিখলাম এই কারণে যে ,  এই ঘটনার শেষ পরিণতি ছিল আত্মহত্যা । না ,  না ,  অপমানজনকভাবে মোমেনাকে বিয়ে করতে বাধ্য হওয়ায় আবু তাহের আত্মহত্যা করেনি ।  মুরুব্বীদের দ্বারা অপমানিত হওয়ায় মোমেনাও এ কাজ করেনি ।  বরং আবু তাহেরের সাথে বিয়ে হওয়ায় সে ভীষণ খুশি ।  আত্মহত্যা করেছিল সুলতানা ,  যার সাথে আবু তাহেরের বিয়ে হবার কথা ছিল ।  পাশের উপজেলার মির্জাপুর গ্রামের একাদশ শ্রেণীর ছাত্রী সুলতানা বিয়ের বেনারসী ও গয়না গাঁটি পরে সন্ধ্যে পর্যন্ত অপেক্ষা করার পর তার ক্রন্দনরত পিতার কাছে জানতে পারে যে ,  বরযাত্রী আর আসবে না ।  বর নাকি তার নিজ গ্রামের একটি মেয়েকে বিয়ে করে ফেলেছে । ঐ দিন গভীর রাতে ঘরের দরজা আটকে সুলতানা নিজের গায়ে কেরোসিন ঢেলে আগুন ধরিয়ে দেয় ।  পরদিন তার পোড়া মৃতদেহ পোস্ট মর্টেমের জন্য পুলিশ জেলা সদরে পাঠিয়ে দেয় ।  পোস্ট মর্টেমের রিপোর্ট থানায় আসার পর সুলতানার বাবা জানতে পারে যে ,  মৃত্যুর সময় তার মেয়ে তিন মাসের অন্তঃসত্ত্বা ছিল ।  ( সত্য ঘটনা অবলম্বনে ।  সঙ্গত কারণে স্থান ও পাত্র পাত্রীর নাম পরিবর্তন করা হয়েছে ।  ) রচনাঃ ২২ / ০৭ / ২০১৩ *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *   [ গল্পটি মাসিক উত্তর বার্তা পত্রিকার আগস্ট / ২০১৩ সংখ্যায় প্রকাশিত ।  ব্লগার বন্ধুরা যারা পড়েননি ,  তাদের জন্য ব্লগে প্রকাশ করলাম ।  ]  
                    





গল্পঃ সহি বড় খাবনামা



                        ছোটবেলায় আমাদের বাড়িতে কিছু বই ও পত্র পত্রিকা দেখেছি ,  যা আজকাল আর দেখা যায় না ।  যেমন ,  মীর মোশাররফ হোসেনের  ‘ বিষাদ সিন্ধু ’  ,  নজিবর রহমান সাহিত্যরত্নের  ‘ আনোয়ারা ’  ,  লোকনাথ পঞ্জিকা ,  খাবনামা ,  বেহেশতি জেওর ,  ও মেয়েদের পত্রিকা  ‘ বেগম ’  ।  এ ছাড়া দৈনিক ইত্তেফাক তো ছিলই । আমাদের বাড়িতে যে খাবনামা ছিল ,  সেটির নাম ছিল  ‘ সহি বড় খাবনামা ’  ।   ‘ বড় ’  শব্দের অর্থ বুঝতাম ,  কিন্তু  ‘ সহি ’  ও  ‘ খাবনামা ’  শব্দের অর্থ ঠিকমতো বুঝতাম না ।  পরে একটু উঁচু ক্লাসে উঠার পর জানতে পারলাম যে ,   ‘ সহি ’  শব্দের অর্থ শুদ্ধ বা সঠিক ।  আর  ‘ খাবনামা ’  হলো  ‘ খোয়াবনামার ’  সংক্ষেপিত রূপ ।  খোয়াব মানে স্বপ্ন আর খোয়াবনামা মানে স্বপ্নের ব্যাখ্যা বিশ্লেষণ । তো এই খোয়াবনামা বা খাবনামা প্রধানতঃ রেলস্টেশনের বুক স্টল ,  ফুটপাথ ও কোর্ট কাচারির বটতলায় বিক্রি হতে দেখা যেতো ।  আমাদের পিতা যেহেতু একজন উকিল ছিলেন ,  সেহেতু তাঁর বাসায় যে একখানা খাবনামা থাকবে ,  এটা আর বিচিত্র কী ? আমার মা ও ছোটখালা  ( আমাদের বাসায় থেকে পড়াশুনা করতেন )  বিষাদ সিন্ধু ও আনোয়ারা পড়ে প্রায়ই চোখের পানি ফেলতেন ।  এই দুটি বই অসংখ্যবার পড়ে তাদের দু ’ জনের প্রায় মুখস্ত হয়ে গিয়েছিল ।  কিন্তু চোখের পানি ফেলার মতো আর কোন বই বাসায় না থাকায় তাঁরা ঘুরে ফিরে এই বই দুটোই পড়তেন ।  অবশ্য তাঁরা নিয়মিত  ‘ বেগম ’  পত্রিকাও পড়তেন আর মাঝে মাঝে মনোযোগ দিয়ে খাবনামা ও বেহেশতি জেওরের পাতা উল্টাতেন ।  মা বা খালার হাতে খাবনামা দেখলে আমরা বুঝতে পারতাম যে ,  তাঁরা রাতে ঘুমের মধ্যে স্বপ্ন দেখেছেন ।  আব্বা নিয়মিত ইত্তেফাক পড়তেন আর মাঝে মধ্যে পঞ্জিকার পাতা উল্টে দেখতেন ।  তিনি ভুলেও কোনদিন মা - খালাদের বইগুলো ছুঁয়ে দেখতেন না । আর আমরা ?  আমরা ছয় ভাইবোনের মধ্যে বড় তিনজন পড়তাম দস্যু মোহন ,  দস্যু বাহরাম আর দস্যু বনহুর ।  তখন এই তিন দস্যু আর স্বপনকুমারের লেখা আট আনা দামের ডিটেকটিভ সিরিজের চটি বইগুলো খুব জনপ্রিয় ছিল ।  তবে এই বইগুলো আমাদেরকে পড়তে হতো খুব গোপনে ।  স্কুলের পাঠ্যবই দিয়ে ঢেকে পড়তে হতো অথবা লুকিয়ে বাথরুমে নিয়ে যেতে হতো ।  মা টের পেলে পাঠ্যবই বাদ দিয়ে গল্পের বই পড়ার অপরাধে আমাদের এই তিনজনকে জবরদস্ত ধোলাই খেতে হতো ।  কখনো কখনো এই বইগুলো দিয়েই মা চুলা ধরানোর কাজ সেরে ফেলতেন ।  আর আব্বা টের পেলে অবধারিতভাবে আমাদের একবেলা উপোষ থাকতে হতো ।  কারণ ,  তাঁর ধারণা ছিল পেটের মার দুনিয়ার বার ।  পেটে মারলে ভুতে ধরা রোগীর ভুত ছুটে যায় । যাই হোক ,  খাবনামা প্রসঙ্গে আসি ।  এই বইটিতে স্বপ্নের যেসব ব্যাখ্যা দেওয়া ছিল ,  তা ’  ছিল একেবারেই উদ্ভট ও হাস্যকর ।  তারপরেও মানুষ ছাপানো কথার ওপর বিশ্বাসের স্বাভাবিক প্রবৃত্তি থেকে এই বইগুলো কিনতো ।  যারা পড়তো ,  তারা কেউ বিশ্বাস করতো কেউ করতো না ।  আবার কেউ আংশিক বিশ্বাস করতো ।  আমাদের বাসায় থাকা খাবনামাসহ অন্যান্য বই ও পত্র পত্রিকার প্রতি আমাদের তেমন কোন আগ্রহ ছিল না ।  তবে বড়ভাই মাঝে মধ্যে খাবনামার দু ’ এক পাতা পড়ে দেখতেন ।  তাঁর কারণেই একদিন খাবনামার প্রতি আমার আগ্রহ সৃষ্টি হলো ।  কীভাবে ,  জানেন ? বড়ভাইয়ের সাথে আমার বয়সের ব্যবধান ছিল পাঁচ বছর ।  মাঝখানে আমাদের এক বোন ।  বড়ভাই পড়তেন একাদশ শ্রেনিতে আর আমি পড়তাম ষষ্ঠ শ্রেনিতে ।  এত ব্যবধান সত্ত্বেও বড়ভাইয়ের সাথে আমার সম্পর্ক ছিল অনেকটা বন্ধুর মতো ।  মার্বেল খেলা ও ঘুড়ি ওড়ানো থেকে শুরু করে বাতাবি লেবু দিয়ে ফুটবল খেলা পর্যন্ত সব কিছুতেই আমরা দুই ভাই ছিলাম মানিকজোড় । আমাদের বাড়ির পাশে একটা দোতলা বাড়ির নিচতলা ছিল রাজশাহী বিশ্ববিদ্যালয়ের অফিসার ’ স ক্লাব ।  ওপর তলায় ছিল ডরমিটরি ।  সন্ধ্যে থেকে রাত বারোটা পর্যন্ত ক্লাব খোলা থাকতো ।  অফিসাররা এসে তাস ,  দাবা ,  টেবিল টেনিস  ( টি টি )  খেলতেন ।  বাড়িটা ছিল চারদিকে অনুচ্চ প্রাচীর দিয়ে ঘেরা ।  আমরা দু ’ ভাই খুব ভোরে প্রাচীর টপকে ভেতরে ঢুকে ক্লাবের টি টি খেলার বিশাল চওড়া বারান্দায় পড়ে থাকা ছোট ছোট সাদা বল  ( আমরা বলতাম পিংপং বল )  কুড়িয়ে নিয়ে আসতাম ।  ক্লাবের দারোয়ান ও ডরমিটরির লোকজন সে সময় ঘুমিয়ে থাকতো বলে আমাদের এই অনধিকার প্রবেশ কেউ টের পেত না । একদিন ভোরে আমার ঘুম ভাঙতে দেরি হচ্ছে দেখে বড়ভাই একাই পিংপং বল কুড়াতে গিয়ে বলের সাথে সাথে একটা চকচকে দশ টাকার নোট কুড়িয়ে পেলেন ।  তখনকার দিনে দশ টাকা মানে অনেক টাকা ।  বড়ভাই ভীষণ উত্তেজিত ।  দ্রুত বাসায় ফিরে এসে তিনি সাবধানে আমার ঘুম ভাঙ্গিয়ে নোটটা দেখালেন ।  হাঁপাতে হাঁপাতে ফিসফিস করে বললেন ,   ‘ জানিস !  আজ রাতে আমি ঘুমের মধ্যে টাকা পাওয়ার স্বপ্ন দেখেছি ।  ’ আমি চোখ কচলে বললাম ,   ‘ টাকা পাওয়ার স্বপ্ন কী রকম ?  ’ বড়ভাই এদিক ওদিক দেখে নিয়ে গলার স্বর আরও খাদে নামিয়ে বললেন ,   ‘ শোন্ ,  আমাদের বাসায় যে খাবনামা আছে না তাতে লেখা আছে ,  নতুন পোশাক পরার স্বপ্ন দেখলে টাকা পাওয়া যায় ।  আমি আজ রাতে স্বপ্নে দেখলাম তুই আর আমি নতুন শার্ট পরে ঘুরে বেড়াচ্ছি ।  আর সকালে উঠেই এই টাকাটা পেয়ে গেলাম ।  ’  ‘ তাই ?  তাহলে আমিও দশ টাকা পাবো ,  তাই না ভাই ?  ’  ‘ তুই পাবি কী করে ?  ’  ‘ আপনি যে বললেন ,  আপনার সাথে সাথে আমিও নতুন শার্ট পরে ঘুরে বেড়াচ্ছি !  ’  ‘ হায় রে গর্দভ !  ’  বড়ভাই কপাল চাপড়ে বললেন ,   ‘ স্বপ্নটা তো দেখেছি আমি !  তাই আমি টাকা পেয়েছি ।  তুই কী স্বপ্ন দেখেছিস ?  আমি স্বপ্নের কথা বললাম বলে না তুই জানতে পারলি !  ’ আমার কাছে পুরো ব্যাপারটা কেমন যেন তালগোল পাকিয়ে গেল ।  আচমকা ঘুম ভেঙ্গে ওঠা ,  নতুন শার্ট পরার স্বপ্ন ,  দশ টাকা পড়ে পাওয়া ,  বড়ভাইয়ের উত্তেজিত কণ্ঠস্বর - সব মিলিয়ে একটা দুর্বোধ্য ব্যাপার স্যাপার । যাই হোক ,  আমার টাকা না পাওয়াটা কোন বিষয় না ।  বড়ভাইয়ের পাওয়া মানে আমারও পাওয়া ।  কিন্তু টাকাটা ফেরত না দিয়ে হাপিশ করে দেওয়া কী ঠিক হবে ?  টাকার মালিক কে ,  তা ’  আমরা জানি না ।  ফেরত দেবই বা কাকে ?  বাড়ির দারোয়ান বা ডরমিটরির কাউকে ফেরত দিতে গেলে আমাদের প্রাচীর টপকে এ বাড়িতে ঢোকার ব্যাপারটা ফাঁস হয়ে যাবে ।  তখন আরেক ঝামেলা হবে ।  দরকার নাই বাবা ।  সিদ্ধান্ত হলো ,  টাকাটা আমরা খরচ করবো । ওহ্ !  সে একটা দিন গেছে !  সারাদিন দুইভাই টো টো করে ঘুরে ইচ্ছেমতো টাকা খরচ করছি ।  আইসক্রিম ,  চানাচুর ,  বাদাম ,  বাটা বিস্কুট ,  লাসসি ,  লজেন্স ,  টফি ।  দুই প্যাকেট নানা রঙের মার্বেল ।  জলছবির বই ।  দুপুরে হোটেলে ঢুকে খাসির মাংস দিয়ে ভাত ।  মিষ্টি পান আর দুইটা দামী সিগারেট কিনে দু ’ ভাই মিলে কাশতে কাশতে টান দেওয়া ।  আহা !  পকেটে টাকা থাকলে কী শয়তানী বুদ্ধির অভাব হয় ? দুই ভাই চলে গেলাম ম্যাটিনি শো দেখতে ।  সেখানে কাউন্টারে টিকিট না পেয়ে ব্ল্যাকে দশ আনার টিকিট বারো আনা দিয়ে কিনে আমরা দেখলাম  ‘  ’ খাইবার মেইল ’  ’  ।  নিলো - রতনকুমার ।  তখনকার উর্দু ছবির হিট নায়ক নায়িকা ।  এত খরচ করার পরেও সন্ধ্যের সময় বাড়ি ফেরার পথে রিক্সায় বসে হিসাব করে দেখা গেল ,  চার আনা রিক্সা ভাড়া দেওয়ার পরে আমাদের হাতে থাকবে চৌদ্দ আনা তিন পাই । সারাদিন বাইরে থাকার অপরাধে সেদিন মায়ের হাতে আমরা দু ’ ভাই নিখুঁতভাবে দুরমুশ হলাম ।  আমি চিৎকার করে কান্নাকাটি করলেও বড়ভাই  ‘ উহ্ ’  ,  ‘ আহ্ ’  ,  ‘ মাগো ’  ,  ‘ বাবাগো ’  ছাড়া বেশি কিছুর মধ্যে গেলেন না ।  হাজার হলেও অভিজ্ঞতা একটা ফ্যাক্টর ! এই ঘটনার পর থেকে খাবনামার ওপর আমার আগ্রহ সৃষ্টি হলো ।  একদিন সবার অলক্ষ্যে আমি মায়ের ঘরের দেয়াল আলমারী থেকে বইখানা নামিয়ে নিজেদের ঘরে নিয়ে এলাম ।  এই ঘরে দুই পাশের দুটো চৌকিতে আমি আর বড়ভাই ঘুমাতাম ।  বিছানায় বসে খাবনামার পাতা উল্টে দেখতে গিয়ে বড়ভাইয়ের দেখা স্বপ্নের কথা মনে হলো ।   ‘ নতুন পোশাক পরার স্বপ্ন দেখলে টাকা পাওয়া যায় ’  কথাটা কোথায় লেখা আছে খুঁজতে লাগলাম ।  খুঁজতে খুঁজতে একসময় পেয়েও গেলাম ।  কিন্তু বড়ভাই যা বলেছিলেন ,  এখানে তা ’  লেখা নাই ।  বরং লেখা আছে ,   ‘ নতুন পোশাক পরার স্বপ্ন দেখিলে জানিবে মৃত্যু আসন্ন ।  ’ আমার কিছুটা অস্বস্তি হলো ।  একটু ভয় ভয়ও করতে লাগলো ।  বড়ভাই কলেজ থেকে ফিরলে তাঁকে খাবনামার লেখাটা দেখিয়ে আমি শুকনা কণ্ঠে বললাম ,   ‘ ভাই ,  আপনি তো নতুন পোশাক পরার স্বপ্ন দেখেননি তাই না ?  অন্য স্বপ্ন দেখেছিলেন ।  ’ লেখাটা পড়ে বড়ভাইয়ের কপাল ঘেমে গেছে ।  তিনি আমতা আমতা করে বললেন ,   ‘ হাঁ ,  বোধহয় তাই হবে ।  ’ পরের একটা সপ্তাহ আমাদের দুই ভাইয়ের খুব আতংকের মধ্যে দিয়ে গেল ।  মৃত্যুভয়ে দু ’ জনে সব সময় সিঁটিয়ে থাকি ।  ঝুঁকিপূর্ণ কোন কাজের মধ্যে যাই না ।  পুকুরে গোসল করা ,  গাছে চড়া ,  ছাদে উঠে ঘুড়ি ওড়ানো  ( যদি ছাদ থেকে পড়ে যাই !  )  ,  এবং এমনকি খেলাধুলাও বন্ধ ।  গলায় কাঁটা ফুটে যদি মরে যাই সেই ভয়ে আমরা কাঁটাওয়ালা মাছ খাই না ।  মা মুরগি জবাই করার কথা বললে বড়ভাই এটা ওটা বলে বাড়ি থেকে পালিয়ে যান ।  সে এক বিদঘুটে অবস্থা ! দুই ভাইয়ের এসব পরিবর্তন দেখে মায়ের সন্দেহ হলো ।  একদিন তিনি আমাদেরকে যৎসামান্য প্রাথমিক ধোলাই দিয়ে জিজ্ঞেস করলেন ,  আমাদের কী হয়েছে ?  বড়ভাই কিছু না বললেও আমি আরো বেশি মার খাওয়ার ভয়ে সব বলে দিলাম । কিন্তু এতে ফল হলো উল্টো ।  মা এবার খালি হাতের পরিবর্তে উনুনের লাকড়ি এনে ধোলাই দেওয়া শুরু করলেন ।  আব্বা কোর্ট থেকে ফিরে মায়ের কাছে সব শুনে শোবার ঘর থেকে  ‘ সহি বড় খাবনামা ’  এনে রান্নাঘরে জ্বলন্ত চুলার মধ্যে ফেলে দিলেন ।  তারপর তিনিও লাকড়ি হাতে আমাদের দু ’ ভাইকে ফিনিশিং টাচ দিয়ে বক বক করতে করতে চলে গেলেন । এই ঘটনার পর থেকে আমাদের দুই ভাইয়ের আতংক অনেকটাই দূর হয়ে গেল ।  তবে সেটা  ‘ সহি বড় খাবনামা ’  পুড়ে ছাই হয়ে যাওয়ার কারণে ,  নাকি বাবা - মার হাতে স্পেশাল ধোলাই খাওয়ার কারণে ,  তা ’  বলতে পারবো না । রচনাঃ ০৩ / ০৮ / ১৪ - ০৫ / ০৮ / ১৪aihena039 @ gmail . com01711039337






রসরচনাঃ বাচ্চা ভয়ংকর



                         কোন এক অজ্ঞাত কারণে বাচ্চা কাচ্চাদের সাথে আমার বনিবনা বেশ ভালো ।  চকোলেট ও আইসক্রিমের প্রতি এই বুড়ো বয়সেও আমার তীব্র আকর্ষণ এর একটা কারণ হতে পারে ।  আমার নিজের দুটো বাচ্চা এখন আর বাচ্চা নেই ।  একজন বিশ্ববিদ্যালয়ে পড়ে ,  আর একজন বিশ্ববিদ্যালয়ের পাট চুকিয়ে দিয়ে চাকরি করছে ।  তাই আত্মীয়স্বজন ও প্রতিবেশিদের বাচ্চা কাচ্চাই আমার ভরসা । তো এদের মধ্যে ঢাকা নিবাসী আমার এক শ্যালিকার দুটো বাচ্চার কথা বলি ।  তারা পাঁচ ও সাত বছরের দুই বোন একদিন তাদের মগবাজারের সরকারি ফ্ল্যাটের দোতলায় সিঁড়ির ল্যান্ডিং - এ বসে খেলা করছিল ।  আমি ঢাকায় গেলে কখনো কখনো এদের বাসায় থাকি ।  আমার ভায়রাভাই একজন সরকারি কর্মকর্তা ।  সেদিন ছিল শুক্রবার ।  ছুটির দিন ।  বেলা সাড়ে দশটার দিকে মগবাজার পৌঁছে ফ্ল্যাটের বাইরে ল্যান্ডিং - এ বসে বাচ্চাদের খেলতে দেখে আমি আনন্দের সাথে বললাম ,   ‘ হ্যালো আম্মারা ,  আপনারা কেমন আছেন ?  ’ ওরা খেলতে খেলতে মাথা না তুলেই বললো ,   ‘ ভালো ।  ’ আমি ওদের পাশে ধপ করে বসে পড়লাম ।  তারপর সাইড ব্যাগ খুলে চারটা চকোলেট ,  দুটো চিপস্ আর দুটো ম্যাঙ্গো ফ্রুটি বের করে ওদের হাতে ধরিয়ে দিতেই ওদের সাথে আমার পুরনো বন্ধুত্ব চাঙ্গা হয়ে উঠলো ।  ওরা দু ’ বোন আমার চকোলেট প্রীতির কথা জানে ।  তাই একটা চকোলেট আমাকে ফিরিয়ে দিয়ে বললো ,   ‘ এটা তুমি খাও ।  ’ দেখলাম ,  ওদের ফ্ল্যাটের দরজা ভেতর থেকে বন্ধ ।  আমি চকোলেট খেতে খেতে বললাম ,   ‘ আপনারা বাইরে বসে খেলছেন কেন ?  এ সময় না আপনাদের কার্টুন দেখার কথা !  ’ বড় বোনটি কাঁদো কাঁদো স্বরে বললো ,   ‘ আব্বু ছুটির দিনেও বাসায় বসে অফিসের কাজ করে ।  আমাদেরকে কার্টুন দেখতে দেয় না ।  ’ আমি কলিং বেল টেপার জন্য উঠে দাঁড়ালে ছোট বোনটি মুখভর্তি চকোলেট নিয়ে থড়বড় করে বললো ,   ‘ টলিং  ( কলিং )  বেল টিপো না খালু ।  আব্বু আম্মু দু ’ জনেই লেগে  ( রেগে )  যাবে ।  ’  ‘ কেন ,  রেগে যাবে কেন ?  ’ বড় বোনটি বললো ,   ‘ অফিসের কাজ করছে যে !  আমাদেরকে বলেছে কেউ যেন কলিং বেল না টিপে ।  ’  ‘ ও ,  আচ্ছা ।  ’ আধা ঘণ্টা পর অফিসের কাজ শেষ হলো ।  আমার শ্যালিকা ফ্ল্যাটের দরজা খুলে  ‘ আম্মুরা এসো ’  বলে আমার দিকে চোখ পড়তেই ভুত দেখার মতো চমকে গেল ।  থতমত খেয়ে কোনমতে বললো ,   ‘ দু দু দুলাভাই ,  আপনি ?  ’ চাকরি জীবনে আমার এক কলিগের ছয় বছর বয়সী ছেলের কথা বলি ।  কলিগ ভদ্রলোক ভীষণ রাশভারি স্বভাবের মানুষ ।  বাসায় বা অফিসে সব সময় গম্ভীর মুখে থাকেন ।  কথাবার্তা প্রায় বলেন না বললেই চলে ।  ফলে বাচ্চার সাথে তার কোন বন্ধুত্ব নেই ।  কিন্তু একদিনের দেখাতেই বাচ্চাটির সাথে আমার বন্ধুত্ব হয়ে গেল ।  কীভাবে জানেন ? আমার বাসায় একটা ছোট খাটো ম্যারেজ ডে ’ র অনুষ্ঠান ছিল ।  অনুষ্ঠানে অফিস কলিগদের কয়েকজনকে কাপল্ ওয়াইজ দাওয়াত দিয়েছিলাম ।  রাশভারি ভদ্রলোক বাচ্চাটিকে সাথে নিয়ে এসেছিলেন ।  কেক কাটাকুটি শেষ হলে ডাইনিং - এ বসে খাওয়া দাওয়ার সময় বাচ্চাটি  ‘ এটা খাবো না ’  ,   ‘ ওটা খাবো না ’  বলে তার মাকে খুব বিরক্ত করছিল ।  আমি ফ্রিজ খুলে একটা আইসক্রিম আর একটা চকোলেট এনে ওর হাতে দিলে সে মহাখুশি ।  জিব দিয়ে আইসক্রিম চাটতে চাটতে সে টুপ করে আমার কোলে বসে পড়লো ।  আমি ওকে আদর করতে করতে বললাম ,   ‘ তোমাকে কে বেশি আদর করে ?  আব্বু না আম্মু ?  ’ বাচ্চার সোজা সাপটা জবাব ,   ‘ কেউ না ।  ’ বাচ্চার বাবা মা বিব্রত ।  আমরাও বাচ্চার চটপটে জবাব শুনে একটু থমকে গেছি ।  পরিবেশ হালকা করার জন্য অন্য একজন কলিগের স্ত্রী হাসতে হাসতে বললেন ,   ‘ ও ,  বুঝেছি ।  তোমার আব্বু আম্মু তোমার ছোট বোনটিকে বেশি আদর করে ,  তাই না ?  ’  ‘ না ।  ’  বাচ্চাটি চিৎকার করে বললো ,   ‘ আব্বু শুধু আম্মুকে আদর করে ।  ’ আমার ছয়জন ভাড়াটিয়ার মধ্যে একজনের থ্রি মেম্বার ফ্যামিলী ।  স্বামী ,  স্ত্রী ও পাঁচ বছরের একটি ভয়ানক বাচ্চা ।  বাচ্চাটি প্রায়ই তার মায়ের কষ্ট করে বেঁটে রাখা রান্নার মশলাগুলো তিন তলার জানালা দিয়ে বাইরে ফেলে দেয় ।  আর শুধু মশলা নয় ,  জানালা বা বারান্দার গ্রিল দিয়ে ছুঁড়ে ফেলা যাবে এমন প্রায় সব জিনিষই সে ছুঁড়ে ফেলে ।  রাস্তা দিয়ে হেঁটে যাওয়া লোকজনের গায়ে পড়ে মাঝে মাঝে এ নিয়ে ভীষণ হাউ কাউ হয় । একদিন বাচ্চাটি তার বাবার মোবাইল ফোন গ্রিলের ফাঁক দিয়ে ছুঁড়ে নিচে ফেলে দিল ।  পাকা রাস্তার ওপর পড়ে মোবাইলের দফা রফা ।  আমার পরিবার গ্রাউন্ড ফ্লোরে থাকে ।  ওর বাবার হাতে  ‘ দুম ’  ,   ‘ দুম ’  করে মার খেয়ে বাচ্চার আকাশ পাতাল চিৎকার আমরা গ্রাউন্ড ফ্লোর থেকেই শুনতে পেলাম ।  আমার ও আমার মিসেসের খুব কষ্ট হলো ।  বাচ্চাটিকে ওর বাবার হাত থেকে রক্ষা করার জন্য আমি অস্ট্রেলিয়া থেকে আমার এক আত্মীয়ের পাঠানো প্রায় আধা হাত লম্বা একটা চকোলেট নিয়ে ধুপ ধাপ করে তিন তলায় উঠে ওর বাবার উদ্দেশ্যে রাগতঃ স্বরে বললাম ,   ‘ ছোট বাচ্চা ।  একটা ভুল না হয় করেই ফেলেছে ।  তাই বলে এভাবে মারতে হবে ?  ’ বাচ্চাটিকে ওর বাবার কবল থেকে মুক্ত করে আমি কোলে তুলে নিলাম ।  আদর করে চকোলেটটা ওর হাতে দিয়ে বললাম ,   ‘ তুমি তো ভালো ছেলে ।  এই কাজ আর কখনো করো না ,  কেমন ?  ’ ভালো ছেলে চকোলেটটা হাতে নিয়ে লাফিয়ে কোল থেকে নেমে দৌড়ে গিয়ে বারান্দার গ্রিল দিয়ে সেটা বাইরে ফেলে দিল ।  আমি নিচে গিয়ে দেখি ,  রাস্তার পাশে স্ল্যাববিহীন নর্দমার নোংরা পানিতে পড়ে চকোলেটটা একবার ডুবছে ,  আর একবার ভাসছে । কিছুদিন থেকে আমার বড় ছেলেকে বিয়ে দেওয়ার জন্য প্রস্তুতি চলছে ।  প্রস্তুতির অংশ হিসাবে তার ঘরের পুরনো ফার্নিচার বদলে নতুন ফার্নিচার কেনা হচ্ছে ।  চার পাল্লার  ( দরজার )  একটা চমৎকার আলমারি কেনা হয়েছে ।  বাড়ির সবার পছন্দ ।  মোবাইলের যুগে এই যৎসামান্য খবরও কী আর চাপা থাকে ?  আত্মীয়স্বজন যে যখন আসছে ,  সেই দেখে বলছে ,  ফ্যান্টাসটিক !  কিন্তু আমার সম্বন্ধীর  ( স্ত্রীর বড় ভাইয়ের )  আট বছরের ছোট মেয়েটি আলমারি দেখে কী বললো ,  জানেন ? চার পাল্লা আলমারির দুটো অংশ থাকে ।  এক অংশে সেলফ ,  অন্য অংশে হ্যাঙ্গার ও ড্রয়ার ।  মেয়েটি তার আঙ্গুল দিয়ে দুই অংশ দেখিয়ে বললো ,   ‘ একটা ভাইয়ার জন্য ,  আর একটা বউয়ের জন্য ।  বেবীর জন্য কই ?  বেবীর কাপড় চোপড় রাখতে হবে না ?  ’  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  






স্মৃতিচারণঃ দ্বিতীয় পিতা




                        আমাদের স্কুল জীবনে এখনকার মতো প্রাইভেট টিচার বা কোচিং ছিলনা ।  তবে স্কুলের বাইরে পড়ালেখার জন্য লজিং  ( জায়গীর )  মাস্টারের ব্যবস্থা ছিল ।  গ্রাম থেকে শহরে আই , এ ,  বি , এ পড়তে আসা ছেলেরা থাকা খাওয়ার বিনিময়ে গৃহকর্তার ছেলেমেয়েকে পড়াতো ।  তখনকার দিনে শহর এলাকায় ছাত্রাবাস বা মেস টেস তেমন ছিলনা ।  তাছাড়া গ্রাম থেকে শহরে আসা এসব ছেলেরা প্রধানতঃ অস্বচ্ছল পরিবারের সন্তান ছিল ।  লজিং প্রথার কারণে দু ’ পক্ষেরই উপকার হতো । আমরা পাঁচ ভাই এক বোন সবাই স্কুল জীবনটা লজিং মাস্টারের কাছে পড়েই পার করেছি ।  এই লজিং মাস্টারের জোগান আসতো আমাদের নানাবাড়ি বা তার আশেপাশের গ্রাম থেকে ।  বেশিরভাগ ক্ষেত্রেই দেখা যেতো ,  লজিং মাস্টার আমার মায়ের মামাতো বোনের ছেলে বা ফুপাতো বোনের দেবর বা আরো একটু দূর সম্পর্কের আত্মীয় ।  দু ’ চার বছর শহরে থেকে পড়াশুনা করে একজন লজিং মাস্টার চলে গেলে আর একজন আসতো ।  এভাবে শহীদুল ,  দুলাল ,  খালেক ,  আনোয়ার ইত্যাদি নামের বেশ কয়েকজন লজিং মাস্টারের কাছে আমরা পড়েছি ।  আত্মীয়তার সম্পর্ক অনুসারে আমরা তাদের ভাই বা মামা বলে ডাকতাম । তো আজ খালেক ভাইয়ের কথা বলি ।  আমাদের বাড়ির সামনের দিকে বৈঠকঘরের পাশে আট হাত বাই পাঁচ হাত একটা ছোট্ট ঘর ছিল ।  লজিং মাস্টার এই ঘরে থাকতেন ।  আমি তখন ক্লাস সেভেনের ছাত্র ।  আমার অন্যান্য ভাই বোন স্কুলের বিভিন্ন ক্লাসে পড়ে ।  সন্ধ্যের পর আমাদের শোবার ঘরের সামনে চওড়া বারান্দায় দু ’ খানা জোড়া চৌকির ওপর মাদুর বিছিয়ে আমরা সব ভাইবোন হারিকেনের আলোয় গোল হয়ে পড়তে বসতাম ।  খালেক ভাই একটা কাঠের চেয়ারে বসে আমাদের পড়াশুনা তদারকি করতেন ।  তিনি ছোটোখাটো গড়নের নিরীহ মানুষ ।  আগের লজিং মাস্টার দুলাল ভাইয়ের মতো তিনি আমাদের ওপর হম্বি তম্বি করতেন না ।  পড়া না পারলে বা অংক ভুল করলে শহীদুল ভাইয়ের মতো কানমলা দিতেন না ।  এ কারণে লজিং মাস্টারদের মধ্যে খালেক ভাই আমাদের কাছে সবচেয়ে প্রিয় ছিলেন ।  কিন্তু তিনি আমাদের মায়ের কাছে ছিলেন অযোগ্য মাস্টার ।  মা প্রায়ই রান্নাঘর থেকে চিৎকার করে বলতেন ,   ‘ খালেক ,  চড় দাও ,  চড় দাও ।  কষে চড় না দিলে গাধাগুলো সোজা হবে না ।  ’ খালেক ভাই থতমত খেয়ে আমাদের কোন ভাইয়ের গালে আলতো করে হাত ছুঁইয়ে বলতেন ,   ‘ চড় দিলাম , খালাম্মা ।  ’  ‘ কী চড় দিলে তুমি ?  ’  মা খুন্তি হাতে রান্নাঘর থেকে বেরিয়ে বলতেন ,   ‘ চড়ের কোন শব্দই পেলাম না ।  ঠাস্ ঠাস্ করে দুই গালে কষে দুটো চড় দাও ।  দেখবে সোজা হয়ে গেছে ।  ’  ‘ দিচ্ছি , খালাম্মা ।  ’ মা রান্নাঘরে ঢুকে গেলে খালেক ভাই নিজের দুই গালে শব্দ করে দুটো চড় বসিয়ে দিয়ে বলতেন ,   ‘ দু ’ গালে চড় দিলাম , খালাম্মা ।  ’  মা রান্নাঘর থেকে বলতেন ,   ‘ হাঁ ,  ঠিক আছে ।  ’ এদিকে আমরা খালেক ভাইয়ের কাণ্ড দেখে হেসে লুটোপুটি ।  মা চিৎকার করে বলতেন ,   ‘ খালেক ,  সব ক ’ টা বদকে থাপড়াও তো !  একটা মার খেয়েছে দেখে আরগুলোর কী দাঁত কেলানো হাসি !  থাপড়ে দাঁত কেলানো ছুটিয়ে দাও ।  বদের বিচি সব !  ’ সারাদিন স্কুল আর বিকেলবেলা ফুটবল খেলা ।  আমরা ক্লান্ত হয়ে থাকতাম ।  ফলে সন্ধ্যের পর ঘুমে চোখ ঢুলে আসতো ।  তবে মায়ের ভয়ে দ্রুত ঘুম সামলে নিয়ে চোখ রগড়ে আরও জোরে জোরে পড়া শুরু করে দিতাম ।  পড়ার আওয়াজ কমে যাওয়া এবং হঠাৎ করে আবার বেড়ে যাওয়া শুনে মা রান্নাঘর থেকেই বুঝে ফেলতেন যে ,  আমরা ঝিমাচ্ছি ।  তিনি চিৎকার করে বলতেন ,   ‘ খালেক ,  তুমি কী করছো ?  বদমাশ গুলো ঘুমাচ্ছে ।  ’  ‘ আঁ হাঁ !  ’  খালেক ভাই নিজেও ঘুমকাতুরে মানুষ ।  মায়ের চিৎকার শুনে তিনিও ঝিমুনিভাব ঝেড়ে ফেলে মিনমিনে গলায় বলতেন ,   ‘ এ্যাই ,  ঘুমাচ্ছো কেন ?  পড় ,  পড় ।  ’  ‘ আমি ঘুমাচ্ছি না ’  ‘ তাহলে কে ঘুমাচ্ছে ?  ’ দুধ জ্বাল দেওয়ার জন্য মা হয়তো রান্নাঘর থেকে বেরতে পারছেন না ।  তিনি সেখান থেকে চিৎকার করে বলতেন ,   ‘ ও খালেক ,  কাঠের স্কেলটা হাতে রাখো বাবা ।  ঘুমাতে দেখলে পিঠের ওপর দাও ।  ’ খালেক ভাই স্কেল হাতে নিতেন ঠিকই ,  কিন্তু দু ’  মিনিট পর তাঁর হাত থেকে স্কেল পড়ে যেত ।  কারণ এই সময়ের মধ্যে দু ’ হাত দু ’ দিকে ছড়িয়ে দিয়ে চেয়ারে কাত হয়ে তিনি নিজেই ঘুমিয়ে পড়তেন ।  মা রান্নাঘরের কাজ সেরে এসে দেখতেন ,  আমরা সবাই গলা ফাটিয়ে পড়ছি আর খালেক ভাই চেয়ারে আধা শোয়া হয়ে ঘুমাচ্ছেন । এই খালেক ভাইকে একদিন দেখলাম তাঁর ঘরে বিছানায় বসে নিঃশব্দে কাঁদছেন ।  কান্নার কোন আওয়াজ নাই ,  কিন্তু দু ’ চোখ থেকে অনর্গল পানি ঝরে পড়ছে ।  আমার সাথে সাথে আব্বাও এই দৃশ্য দেখে জিজ্ঞেস করলেন ,   ‘ কী হয়েছে খালেক ?  কাঁদছো কেন ?  ’ খালেক ভাই নিরুত্তর ।  আব্বা বাড়ির ভেতরে ঢুকে মাকে জিজ্ঞেস করলেন ,   ‘ খালেকের কী হয়েছে ?  কাঁদছে কেন ?  ’  ‘ আর বোলো না ।  ’  মা হতাশ গলায় বললেন ,   ‘ বাবলু ( আমার ছোট ভাই ) স্কুল থেকে ফিরে ভাত না খেয়ে রোদের মধ্যে ঘুড়ি ওড়াচ্ছিল ।  বার বার ডেকে ওকে ছাদ থেকে নামাতে না পেরে আমি ছাদে উঠে ওকে ক ’ টা চড় থাপড় দিয়েছি ।  তাই দেখে খালেক কেঁদে অস্থির ।  বাবলুর চোখে এক ফোঁটা পানি নাই ,  ওদিকে খালেকের কান্না থামছে না ।  কী মুশকিল দেখো তো !  ’ আমার অন্য একটি লেখায় পাঠকদের জানিয়েছি যে ,  স্কুলে পড়ার সময় আমি চোর ছিলাম ।  ছোটবেলা থেকে বাজার করা শেখানোর জন্য মাঝে মাঝে আমাকে আর বড়ভাইকে বাজার করতে দেওয়া হতো ।  আমি বাজারের পয়সা থেকে আট আনা বারো আনা চুরি করে লুকিয়ে বন্ধুদের সাথে সিনেমা দেখতে যেতাম ।  বাজার করে ফিরলে মা সাধারনতঃ হিসাব নিতেন না ।  কিন্তু চোরের দশ দিন ,  পুলিশের এক দিন ।  এ রকম এক দিনে আমি মায়ের কাছে ধরা পড়ে গেলাম ।  তিন টাকার মধ্যে মাছ ও তরি তরকারি কিনে মায়ের হাতে মাত্র চার আনা ফেরত দিলে তাঁর সন্দেহ হলো ।  তিনি কাগজ কলম নিয়ে বসে একটা একটা করে জিনিষের নাম ও দাম লিখে যোগ দিলেন ।  দেখা গেল ,  সব মিলিয়ে সোয়া দুই টাকা খরচ হয়েছে ।  তাহলে বারো আনা ফেরত পাওয়ার কথা ।  বাঁকি আট আনা গেল কোথায় ?  মা রান্নাঘর থেকে একটা লাকড়ি এনে আমার পিঠে সবে এক ঘা দিয়েছেন ,  খালেক ভাই ছুটে এসে মায়ের হাত চেপে ধরে আর্ত কণ্ঠে বললেন ,   ‘ ওর দোষ নেই , খালাম্মা ।  ছোট ছেলে তো !  বাসায় ঢোকার সময় ওর পকেট থেকে আট আনা পড়ে গেছে ।  বুঝতে পারেনি ।  এই দেখেন ,  বৈঠকঘরের চৌকাঠের সামনে পড়ে ছিল ।  ’ খালেক ভাই একটা চকচকে আধুলি ( আট আনা ) মায়ের হাতে তুলে দিয়ে আমাকে তাঁর শরীর দিয়ে ঢেকে দূরে নিয়ে গেলেন ।  মা হাতের লাকড়ি ফেলে দিয়ে আমাদের দিকে এমনভাবে তাকালেন যে মনে হলো ,  খালেক ভাই চোরের উকিল কী না তা ’  তিনি বোঝার চেষ্টা করছেন ।  আমি তো বেঁচে গেলাম ।  কিন্তু বেচারা খালেক ভাইয়ের আট আনা পয়সা গচ্চা গেল ।  বিশ্বাস করবেন কিনা জানিনা ,  শুধু এই ঘটনার কারণেই পরে আমি আর কোনদিন বাজারের পয়সা চুরি করার মত কুকর্মটি করিনি । খালেক ভাইয়ের একটা দোষ ছিল ।  অসুখ হলে তিনি ওষুধ খেতে চাইতেন না ।  একবার তাঁর ডায়ারিয়া হলো ।  তখনকার দিনে ওরস্যালাইনের এত ব্যাপক ব্যবহার ছিল না ।  মা ডাক্তারখানা থেকে ওষুধ আনিয়ে দিলেন ।  বাজার থেকে ডাব আনা হলো ।  চিঁড়া ভিজিয়ে পাকা কলাসহ খালেক ভাইকে খেতে দেওয়া হলো ।  দুপুরে তাঁর জন্য আতপ চালের জাউ আর কাঁচা কলার ঝোল রান্না করা হলো ।  কিন্তু তিনি বিরামহীনভাবে বদনা হাতে ছুটতে ছুটতে সন্ধ্যেবেলা নেতিয়ে পড়লেন ।  মায়ের কপালে চিন্তার ভাঁজ পড়লো ।  আব্বা বাড়ি ফিরলে মা খালেক ভাইয়ের অবস্থা জানিয়ে বললেন ,   ‘ কী করা যায় বলো তো !  পরের ছেলে ।  কিছু একটা হয়ে গেলে তো কৈফিয়ত দেওয়ার মুখ থাকবে না ।  ’ আব্বা খালেক ভাইকে হাসপাতালে ভর্তি করে দিলেন ।  বড়ভাই আর আমার ওপর দায়িত্ব পড়লো পালাক্রমে রাত জেগে খালেক ভাইয়ের সেবা যত্ন করার ।  হাসপাতালে তাঁর শিরায় এ্যান্টিবায়োটিক ও ঘুমের ওষুধ মেশানো স্যালাইন পুশ করা হলো ।  খালেক ভাই ঘুমিয়ে গেলেন ।  এদিকে তাঁর অজ্ঞাতসারে রাতে দু ’ তিনবার বেডের চাদর নষ্ট হয়ে গেল ।  সিস্টার রুমে দু ’ জন সিস্টার নাক ডেকে ঘুমাচ্ছিলেন ।  তাদের একজনকে ডেকে আনা হলে সে রূমাল দিয়ে নাক ঢেকে তড়িঘড়ি করে কেটে পড়লো ।  অগত্যা আমি আর বড়ভাই দু ’ জন মিলে ধরাধরি করে বেডের চাদর ও খালেক ভাইয়ের পরনের লুঙ্গি বদলে দিলাম ।  দুই ভাইয়ের সারারাত ঘুম হলো না । পরদিন সকাল থেকে খালেক ভাইয়ের অবস্থার উন্নতি হতে লাগলো ।  মা দুপুরবেলা তাঁর জন্য খাবার নিয়ে এলেন ।  আব্বা বিকেলে দেখতে এসে বললেন ,   ‘ এই তো খালেকবাবু সুস্থ হয়ে গেছে ।  গুড !  ’ মা বললেন ,   ‘ তোমার খালেকবাবু এত কষ্ট পেতো না ,  বুঝলে ?  সে কী করেছে জানো ?  কাল ডাক্তারখানা থেকে যে ওষুধগুলো আনা হয়েছিল ,  তার একটাও সে খায়নি ।  সব ওষুধ তার বালিশের নিচে চাপা দেওয়া ছিল ।  এই দেখো ।  ’ মা কিছু ট্যাবলেট আর ক্যাপসুল আব্বাকে দেখালেন ।  খালেক ভাই বোকার মতো হেসে বললেন ,   ‘ চিঁড়া খেয়েছি , খালাম্মা ।  ’  ‘ এই তো ,  ছেলে কত ভালো দেখেছো ?  ’  আব্বা মাকে বললেন ,   ‘ খালেকবাবু চিঁড়া খেয়েছে ।  চিঁড়া না খেলে কী সে এত তাড়াতাড়ি ভালো হয় ?  ’  সমর্থন পেয়ে খালেক ভাইয়ের মুখে স্বস্তির হাসি ।  মা বললেন ,   ‘ বোকা ছেলে কোথাকার !  আচ্ছা ,  তুমি যে বি , এ ক্লাসে পড়ছো ,  পাশ করতে পারবে ?  ’  খালেক ভাই মাথা নেড়ে বললেন ,   ‘ হুঁ ।  ’ পরদিন সকালে খালেক ভাইকে হাসপাতাল থেকে ছেড়ে দেওয়া হলো ।  দুই রাত না ঘুমিয়ে আমরা দুই ভাই পেরেশান ।  তবু খালেক ভাই সেরে উঠেছেন দেখে ভালো লাগছিল ।  বাড়ি ফিরে আমরা দুই ভাই গোসল করে নাস্তা খেয়ে ঘুমিয়ে গেলাম ।  দুপুরে ঘুম ভাঙ্গার পর আমার কানে এল ,  মা খালেক ভাইকে বলছেন ,   ‘ তুমি গোসল করে খেয়ে নাও , বাবা ।  ওরা যখন ঘুম থেকে উঠবে , তখন খাবে ।  তোমার দুর্বল শরীর , শুধু শুধু বসে থেকো না ।  খেয়ে দেয়ে একটু ঘুমাও ।  ’ আমি তাকিয়ে দেখি ,  খালেক ভাই আমাদের দুই ভাইয়ের মাথার কাছে বসে আছেন ।  তাঁর হাতে দুটো ঝকঝকে নতুন ঝর্না কলম । তিনি আজ নেই , আছে তাঁর স্মৃতি , ছোট ছোট সুখ দুখমানুষের প্রতি ভালোবাসা ছিলমানব প্রেমের শিক্ষা কে দিল ? ভাবলে আমার মনে পড়ে যায় দ্বিতীয় পিতার মুখ ।  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  রি - পোস্ট । 
                            
                    




রসরচনাঃ মোবাইল - ম্যানিয়া



                        ল্যান্ডফোনে কথা বলা সবার জন্য সহজলভ্য ছিলনা বলে একযুগ আগে আমাদের দেশে যখন মোবাইল ফোন এলো ,  তখন ধনী গরিব নির্বিশেষে সবাই এই যন্ত্রটির ওপর ঝাঁপিয়ে পড়লো ।  আমার মনে আছে ,  ২০০০ সালের দিকে আমি যখন প্রথম এই যন্ত্রটি কিনি তখন তিনশো টাকার কার্ড কিনে মাত্র একুশ দিনের মধ্যে কথা বলে শেষ করতে হতো ।  তাও আবার প্রতি মিনিট ভ্যাট ট্যাক্স সহ প্রায় সাত টাকা রেটে । কিছুদিনের মধ্যে অবস্থার পরিবর্তন হল ।  হাওয়া বেঁচে এত লাভ হচ্ছে দেখে আরও অনেক মোবাইল অপারেটর দেশে এলো ।  দশ বারো হাজার টাকা দামের মোস্ট অর্ডিনারি সাদাকালো পর্দার সেটের বদলে দু ’ তিন হাজার টাকা দামের রঙিন পর্দাওয়ালা নানারকম অপশনের হ্যান্ডসেট বাজারে এলো ।  অপারেটর কোম্পানিগুলো খদ্দের ধরার জন্য গ্রাহকদের নানারকম অফার দিয়ে নিজেদের মধ্যে কামড়াকামড়ি শুরু করলো ।  কল রেট ভীষণভাবে কমে গেল ।  রাত জেগে কথা বলার জন্য কল রেট আরও কমিয়ে দেওয়া হল ।  তরুন তরুণীরা সারারাত নিজেদের মধ্যে কথা বলতে বলতে ক্লান্ত হয়ে গেল ।  অনেকে একাধিক কোম্পানির সংযোগ এবং নিত্য নতুন হ্যান্ডসেট কিনে স্ট্যাটাস বাড়িয়ে নিল ।  ডুয়েল সিম ,  ট্রিপল সিম ,  এমনকি কোয়াড্রপল সিম পর্যন্ত একই সেটে ব্যবহারের সুবিধা এসে গেল ।  টু - জি থেকে থ্রি - জিতে ড্রাইভ দেওয়ার প্রক্রিয়া চলছে ।  আগামিতে হয়তো ফোর - জি সুবিধাও এসে যাবে । এখন এই এক যুগে এই ছোট যন্ত্রটি নিয়ে কী কী হল ,  তার একটা তালিকা দেখুন । ১ )  হাই ,  হ্যালো ,  ইয়া ,  বাট ,  সো ,  থ্যাংকস  – এইসব ইংরেজি শব্দের ব্যবহার বেড়ে গেল ।  তবে ইংরেজি ভাষাটা ঠিক মতো জানা না থাকায় মোবাইল ফোনে ইংরেজি হরফে বাংলা চিঠি ( এস এম এস )  লেখার প্রচলন হল । ২ )  রিংটোনে নানা রকম গান বাজনা ও পশুপাখির ডাক শোনা যেতে লাগলো ।  আমার এক মামাশশুরের সেলফোনে রিং দিয়ে আজান পর্যন্ত শুনতে পেলাম  –  যদিও তিনি নিজে কখনো নামায পড়েন না । ৩ )   ‘ মিসকল ’  নামের এক মহা উপদ্রব চালু হয়ে গেল ।  মেয়েরা তাদের ছেলে বন্ধুদের ফোনে মিসকল দিয়ে ব্যয় সাশ্রয়ে যত্নবান হল  ( মেয়েরা সঞ্চয়ী মনোভাবাপন্ন সেটা তো জানেনই )  ।  অন্যদিকে ছেলেদের মোবাইল খরচ বেড়ে যাওয়ায় তাদের  ‘ মাথার ঘায়ে কুত্তা পাগল ’  দশা ।  অবশ্য মিসকলের কিছু ভাল দিকও আছে ।  যেমন ,  এই সেদিন দেখলাম আমার ছোট ছেলেটি সন্ধ্যের পরেও বাড়ি ফিরছে না দেখে তার মা তাকে ঘন ঘন মিসকল দিচ্ছে ।  অর্থাৎ মিসকলের মধ্যমে মা তার ছেলেকে তাড়াতাড়ি বাড়ি ফেরার জন্য বার বার তাগাদা দিচ্ছে ।  মা ও ছেলের মধ্যে কি চমৎকার বোঝাপড়া ! ৪ )  মেয়েরা রান্নাবান্নায় পারদর্শী হয়ে উঠলো ।  যেমন ,  সেদিন দেখলাম আমার ছেলেদের খালা ঢাকা থেকে রাজশাহীতে ফোন করে তার বড় বোনের  ( মানে আমার স্ত্রীর )  কাছ থেকে রান্নাবান্নার লাইভ রেসিপি সংগ্রহ করছে ।  আমার স্ত্রী বলছেন ,   ‘ এবার দুই চা চামচ লবণ দিয়ে ভালোভাবে নেড়ে ঢেকে দে ।  ’  ‘ জিরা বাটা দিয়েছিস  ?  ’  ‘ আহা ,  পানি অতো কম দিলি কেন  ?  সেদ্ধ হওয়ার আগেই তো ধরে যাবে !  ’  ‘ তেল ওপরে উঠেছে  ?  ওঠেনি  ?  তাহলে আর একটু থাম্ ।  ’ এভাবে প্রায় চল্লিশ মিনিট ধরে লাইভ রেসিপি সরবরাহ করা হল । ৫ )  সন্ত্রাসী ও চাঁদাবাজদের খুব সুবিধা হল ।  তারা চান্দিছিলা রহিম ,  ডাইল ডাবলু ,  হিজড়া সেলিম ইত্যাদি নামে চাঁদা চাইতে লাগলো ।  তাদের ক্লায়েন্টরা মোবাইলের স্ক্রীনে অপরিচিত নম্বর দেখে আঁতকে উঠতে লাগলো । ৬ )  পুলিশ বা বিজিবির লোক কে কোথায় আছে ,  মাদক ব্যবসায়ীরা তা আগেভাগেই জেনে ফেলে সাবধান হয়ে গেল ।  ফলে তাদের ব্যবসায় লোকসান কমে গেল । ৭ )  বিদেশে থাকা পাত্রদের সাথে দেশে থাকা পাত্রীদের বেশ কিছু বিয়ে মোবাইল ফোনে কবুল ফরমান হয়ে গেল । ৮ )  তোরা যে যা বলিস ভাই /  আমার সোনার হরিণ চাইঃ -  তবে সবচে ’  বড় যে ঘটনাটা ঘটলো ,  তা ’  হল বাংলাদেশে অন্ততঃ টেলিযোগাযোগের ক্ষেত্রে এক ধরনের সাম্যবাদী বিপ্লব ঘটে গেল ।  নারী - পুরুষ ,  ধনী - গরিব ,  ছোট - বড় ,  চাকর - বাকর ,  ড্রাইভার -  মালি ,  দারোয়ান - গাড়োয়ান ,  রাজমিস্ত্রি - রংমিস্ত্রি ,  নিজ স্ত্রী - পরস্ত্রী ,  শ্যালক - শ্যালিকা ,  বালক - বালিকা ,  গায়ক - গায়িকা ,  নায়ক - নায়িকা ,  জমির দালাল ,  গরুর দালাল ,  হাফ ম্যাড ,  ফুল ম্যাড সবার হাতেই মোবাইল ফোন চলে এলো ।  এই কমিউনিস্ট ব্যবস্থাপনা কিভাবে আমাদের সমাজে বহাল হল ,  তা জানতে হলে উইকিপিডিয়ায় সার্চ দেওয়ার দরকার নাই ।  সালেহার ঘটনাটা শুনলেই আপনি তা ’  বুঝতে পারবেন । চালের আড়তের পালাদার গফুরের মেয়ে সালেহা মাত্র এক বছর আগে যৌবনে পা দিয়েছে ।  হাতে হাতে মোবাইল ফোন দেখে তারও মোবাইলে কথা বলার শখ হল ।  কিন্তু সংযোগসহ সবচে ’  কমদামী সেট কেনারও সামর্থ্য নাই তার ।  অগত্যা যা হয় !  বস্তির রিকশাওয়ালা মজিদের গাঁজাখোর ছেলে সবুরকে দেখলে সালেহা আগে নাক সিটকাতো ।  মোবাইল - ম্যানিয়া হবার পর তাকে দেখেই সালেহা  ‘ ভাইয়া কেমন আছেন  ?  ’  বলে নানা রকম  ‘ আই - থেরাপি ’  প্রয়োগ করা শুরু করলো ।  সবুর গাঁজার নেশায় এমনিতেই সারাদিন কাত হয়ে থাকে ,  তার ওপর সালেহার নয়ন তীরে বিদ্ধ হয়ে সে আরও কাত হয়ে গেল ।  চুরি চামারি করে সে সালেহাকে একখানা মোবাইল ফোন কিনে দিল । কিন্তু সমস্যা হল ,  সবুরের নিজেরই মোবাইল ফোন নাই ।  আগে একটা ছিল ।  হাফ দামে বেঁচে দিয়ে সে নেশা করেছে ।  সালেহা মোবাইল ফোনে কথা বলবে কার সাথে  ?  আর তাকে ফোনই বা করবে কে  ?  বস্তিতে ঢোকা বা বেরনোর সময় সে কিছুদিন অন্যদের দেখিয়ে দেখিয়ে মোবাইল সেট কানে ধরে কথা বলার অভিনয় করলো ।  কিন্তু মাছের স্বাদ কি আর মাছের আঁশ চুষে পাওয়া যায়  ? অগত্যা যা হয় !  সালেহা মোবাইল ফোনে কথা বলার জন্য অস্থির হয়ে শেষে বস্তির পান সিগারেটের দোকানদার তিন সন্তানের বাপ জলিল মিয়ার ফোনে যখন তখন মিসকল দিতে লাগলো ।  আর জলিল মিয়াও দোকান থেকে নেমে দূরে গিয়ে রিং ব্যাক করে সালেহার সাথে ফিস ফিস করে কথা বলে আবার দোকানে এসে বসতে লাগলো । এভাবে ছয়মাস যাওয়ার পর জানা গেল সালেহা সন্তান সম্ভবা ।  ছিঃ ছিঃ কী লজ্জার কথা !  বিয়ের আগেই গর্ভবতী  ?  পালাদার গফুরকে পঞ্চাশ ঘা জুতাপেটা করে সপরিবারে বস্তি থেকে উচ্ছেদ করা হল ।  আর দোকানদার জলিল মিয়ার পাঁচশ টাকা ফাইন ।  জলিল মিয়া বকেয়া টাকার জন্য বস্তির খদ্দেরদের সাথে এখন আর হম্বি তম্বি করে না ।  হাসিমুখে বলে ,   ‘ ভাইজান ,  আগের বোধহয় পনের টাকা ছিল .  .  .  .  .  .  ।  ’  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  [ এই লেখাটি মাসিক মৌচাকে ঢিল পত্রিকার ডিসেম্বর / ২০১২ সংখ্যায় প্রকাশিত ।  ব্লগার বন্ধুরা যারা পড়েননি ,  তাদের জন্য ব্লগে প্রকাশ করলাম ।  ]   
                    





রসরচনাঃ ক্যামেরা ফেস



                        খুব ছোট বেলায় আমাদের শহরে স্টার স্টুডিও নামে ছবি তোলার একটা দোকান ছিল ।  সেটা পঞ্চাশের দশকের কথা ।  সে সময় সম্ভবত সেটিই ছিল এই শহরের একমাত্র ছবি তোলার দোকান ।  আধা ডজন ভাই বোনের মধ্যে আমাদের পিঠেপিঠি দুই ভাইকে সেই স্টুডিওর একটা অন্ধকার ঘরে বসিয়ে ছবি তোলা হল ।  একটা টুলে দুই ভাই পাশাপাশি বসে আছি ।  আমার বয়স চার পাঁচ বছর ,  ছোট ভাইটির বয়স তিন চার ।  দুজনের পরনে হাফ প্যান্ট আর রঙিন জামা ।  আমাদের সামনে লম্বা লম্বা লোহার স্ট্যান্ডের ওপর বসানো বিকট আকৃতির কয়েকটা ইলেকট্রিক বাতি জ্বালিয়ে দেওয়া হল ।  আমাদের দুই ভাইয়ের চোখ ধাঁধিয়ে গেল ।  আমি ভয় পেয়ে কেঁদে ফেললাম ।  আমার ছোট ভাইটি আমার চেয়ে শক্ত ।  সে কিছুক্ষণ চোখ পিট্ পিট্ করে সামলে নিয়ে অবাক হয়ে তাকিয়ে রইল বাতি গুলোর দিকে ।  ক্যামেরাম্যান আমাদের সামনে একটা কাঠের স্ট্যান্ডের ওপর রাখা কালো কাপড়ে ঢাকা বাক্সের মতো বিশাল ক্যামেরার পেছনে দাঁড়িয়ে আমার কান্না থামানোর জন্য  ‘ চু ,  চু ,  বাবু কাঁদেনা ,  সোনা কাঁদেনা ’  এই জাতীয় কথাবার্তা বলছে আর কালো কাপড়ের ভেতর ঘন ঘন মাথা ঢুকিয়ে ও বের করে আমাদের ছবি তোলার কসরত করছে ।  ক্যামেরাম্যানের দুপাশে দাঁড়িয়ে আমাদের বাবা - মাও চুক চুক করছেন আর বলছেন ,   ‘ ছি ,  ছি ,  কাঁদেনা বাবা ,  কাঁদেনা ।  ভয় কিসের ?  তোমাদের ছবি তোলা হচ্ছে তো !  সামনে তাকাও বাবা ,  সামনে তাকাও ।  ’ এভাবে অনেক কায়দা কসরত করার পর ছবি তোলার কাজ শেষ হল ।  সেই সাদা কালো ছবি এক সপ্তাহ পর বাসায় এনে দেখা গেল ,  আমার ছোট ভাইটি চোখ বড় বড় করে অবাক বিস্ময়ে তাকিয়ে আছে আর আমি ভ্যাবাচ্যাকা খেয়ে কাঁদো কাঁদো মুখে তাকিয়ে আছি ।  আমার চোখের কাজল ধুয়ে মুখের ওপর ছোপ্ ছোপ্ কালো দাগ ।  বাবা - মা ও অন্য ভাই বোনরা ছবি দেখে খুব খুশি হল ।  বিশ্ববিদ্যালয় থেকে পাশ করে বেরিয়ে সরকারি চাকরিতে ঢোকার পরেও আমাদের পারিবারিক এ্যালবামে ছবিটি দেখেছি ।  এমনকি বিয়ের পরে আমার স্ত্রীও ছবিটি দেখেছেন এবং আমার কাঁদো কাঁদো মুখ দেখে খুশি হয়ে তিনি আমাকে নানারকম টীকা - টিপ্পনী উপহার দিয়েছেন ।  ছবিটি এখন আর আছে কি না জানিনা ।  প্রায় পঞ্চাশ বাহান্ন বছর পর সেটি আর না থাকারই কথা । একটু বড় হবার পর আমি যখন ক্লাস এইটের ছাত্র তখন স্কুল ম্যাগাজিনে ছাপানোর জন্য একটা গ্রুপ ছবি তোলা হল ।  ততদিনে অবশ্য বাক্সের মত বড় সড় ক্যামেরার বদলে হাতে বহনযোগ্য ক্যামেরার যুগ এসে গেছে ।  এই ছবিতে স্কুলের প্রধান শিক্ষকসহ অন্যান্য শিক্ষকরা সামনের সারিতে চেয়ারে বসে আছেন আর ছাত্ররা তাঁদের পেছনে তিন চার সারিতে সামান্য বিশৃঙ্খল ভাবে দাঁড়িয়ে আছে ।  আমিও তাদের মধ্যে একজন ।  ম্যাগাজিন হাতে পাওয়ার পর দেখা গেল ,  ছবিতে একটি তাল ঢ্যাংগা লম্বা ছেলের পেছনে দাঁড়িয়ে থাকা আমার মুখটা দেখা যাচ্ছেনা ।  শুধু আমার ডানহাত দিয়ে বুকের সাথে চেপে ধরা বই খাতার অংশবিশেষ দেখা যাচ্ছে । এর ঠিক এক বছর পর উনসত্তরের গন আন্দোলনের সময় আমার একটা ছবি রীতিমতো হৈ চৈ ফেলে দিল ।  আমি তখন ক্লাস নাইনে পড়ি ।  রাজশাহীতে স্কুল কলেজ বিশ্ববিদ্যালয়ের ছাত্ররা পিকেটিং করছে ।  পুলিশের সাথে ধাওয়া পাল্টা ধাওয়া চলছে ।  অন্যান্য ছাত্রদের সাথে সাথে আমিও পুলিশকে লক্ষ্য করে ইট পাটকেল ছুঁড়ছি ।  কোন এক ফটো সাংবাদিক সেই ছবি তুলে ঢাকার ইত্তেফাক পত্রিকায় ছাপিয়ে দিল ।  ছবি দেখে আমার বাবা এমন বেয়াদব সন্তান জন্ম দেওয়ার অপরাধে আমার মাকে যথেচ্ছ গালাগাল করলেন এবং তার পার্শ্বপ্রতিক্রিয়ায় মা রান্নাঘর থেকে লাকড়ি এনে আমার পা থেকে গর্দান পর্যন্ত  ( মাথা বাদে )  নিপুন ভাবে দুরমুশ করে দিলেন ।  আমি রাগে রাতের খানা বয়কট করলাম ।  কিন্তু এতে ফল হল উল্টো ।  গায়ের ব্যথা আর ক্ষিধের জ্বালায় সারারাত ঘুম হল না ।  সকালে মা ধমক দিয়ে নাস্তা খেতে বললেন ।  আমি  ‘ খাবোনা ’  বলে মুখ ভারি করে বসে রইলাম ।  আর একবার বললেই খাবো -  এমন একটা চিন্তা ভাবনার মধ্যে আছি ।  কিন্তু মা আর কিছু না বলে অন্য কাজে চলে গেলেন ।  সকালের নাস্তাটাও খাওয়া হলনা ।  আমার সেই ছোট ভাইটি তখন ক্লাস এইটের ছাত্র ।  সে বারান্দায় অন্যান্য ভাইবোনদের সাথে মাদুরের ওপর বসে জোরে জোরে নজরুলের  ‘ বিদ্রোহী ’  কবিতা মুখস্ত করছিল ,   ‘ বল বীর ,  বল উন্নত মম শির .  .  .  .  .  .  ।  ’  আমি ঠাশ্ করে ওর গালে একটা চড় কষিয়ে দিয়ে বাড়ি থেকে বেরিয়ে গেলাম । দিনে দিনে ক্যামেরার মান আরও উন্নত হল ।  কিন্তু আমার ছবির মান খারাপ হতে লাগলো ।  অল্প বয়সে বন্ধু বান্ধবের পাল্লায় পড়ে সিগারেট খাওয়া রপ্ত করে দাঁত কালচে করে ফেলেছিলাম ।  তাছাড়া আমার দাঁতগুলোর মধ্যে নিরাপদ দূরত্ব থাকায় হাসলে ছবি ভালো আসতো না ।  এদিকে ক্যামেরাম্যানরা আমার মনের দুঃখ বোঝে না ।  তারা ছবি তোলার সময় বলে ,   ‘ হাসুন ’  ।  কেউ কেউ বলে ,   ‘ না ,  না ,  মুচকি হাসি নয় ।  প্রাণ খুলে হাসুন ।  ’ ১৯৭৭ সালের দিকে বিশ্ববিদ্যালয়ের বন্ধুদের সাথে তোলা আমার প্রাণখোলা হাসির এমন একটা গ্রুপ ছবিতে আমি ছিলাম সবার ডানে ।  বন্ধুরা কাঁচি দিয়ে নিখুঁতভাবে আমার ছবিটি কেটে বাদ দিয়ে দোকান থেকে ফ্রেমে বাঁধিয়ে এনে শেরে বাংলা হলের ডাইনিংয়ে ঝুলিয়ে দিল ।  পাশে অন্যান্য ব্যাচেরও ছবি ছিল ।  সবাই হাসছে ।  অথচ হাসার অপরাধে আমার ছবি কাটা গেল ।  বন্ধুরা যে এমন শত্রুর মত আচরণ করতে পারে ভাবা যায়না । সবচেয়ে বেশি ঝামেলা হল ১৯৮৩ সালে আমার বিয়ের সময় ।  এ্যারেঞ্জড ম্যারেজ ।  মেয়ে দেখে আমার মায়ের পছন্দ হয়েছে ।  মেয়েপক্ষেরও তিন চারজন এসেছেন ছেলেপক্ষের ঘর বর দেখতে ।  তাদের সামনে আমি চুপচাপ বসে আছি ।  আমি রাজশাহী বিশ্ববিদ্যালয় থেকে পাশ করেছি ,  সরকারি চাকরি করি সবই তারা জানেন ,  তবু প্রশ্ন করতে হয় তাই করা ।  আমি মাথা নিচু করে লিপ সেপারেশন যথাসম্ভব এড়িয়ে সংক্ষেপে উত্তর দিচ্ছি ।  মেয়েপক্ষ ভাবলো ,  ছেলে খুব ব্যক্তিত্বসম্পন্ন ,  কথা কম বলে ।  যাবার সময় তারা আমার গম্ভীর মুখের একখানা সাদাকালো ছবি নিয়ে গেল অন্যান্য আত্মীয়স্বজনকে দেখাবে বলে  ( সম্ভবত মেয়ের নিজেরও দেখার ইচ্ছা ছিল )  ।  বিয়ের অনেক পরে জানতে পারলাম ,  ছবি দেখে আমার স্ত্রী ও তার আত্মীয়স্বজনের ধারনা হয়েছিল যে ছেলে খুব গম্ভীর ও রাগী । এরপর তো রঙিন ছবির যুগ ।  বিয়ের পরে আমরা স্বামী স্ত্রী একসাথে অনেক রঙ বেরঙের ছবি তুললাম ।  বেশিরভাগ ছবিতেই আমার স্ত্রী দাঁত বের করে হাসছেন ,  কিন্তু আমার মুখে দাঁত লুকানো মুচকি হাসি ।  পরে অবশ্য এ দৃশ্য বদলে যায় ।  আমার স্ত্রীর ওপর পাটির দাঁতগুলো সামান্য উঁচু থাকায় তাঁর হাসিতে মুক্তোঝরা ভাবটা তেমন আসছিলনা ।  ফলে তিনি স্বামীর অনুকরণে মুচকি হাসির আশ্রয় নিলেন ।  শ্যালক শ্যালিকাদের সাথেও অনেক ছবি তোলা হল ।  সবাই হাসিখুশি ,  কিন্তু আমার মুখে হাসি নাই ।  শ্বশুরবাড়ির লোকেরা ক্যামেরাম্যানের ওপর নাখোশ ।  একবার শ্বশুরবাড়ির শাক সব্জির বাগানে এরকম একটা গ্রুপ ছবি তোলার সময় ক্যামেরাম্যান ছিলেন আমার চাচাশশুর ।  তিনি বললেন ,   ‘ মুখে একটু হাসি আনো তো বাবা ।  ’ আমি হাসলাম ,  তবে দাঁত আড়ালে রেখে ।  ‘ না ,  না ,  আর একটু ।  হাঁ ,  হাঁ ,  ঠিক আছে ।  না ,  না ,  অত না ।  ’ হাসি বেশি হয়ে গেলে উঁচু নিচু ফাঁক ফাঁক দাঁতের কারণে চেহারা খারাপ আসছে ,  আবার একেবারে না হাসলে বা মুচকি হাসলে চাচাশশুরের পছন্দ হচ্ছেনা ।  শেষ পর্যন্ত নানা রকম কসরত করে মাঝামাঝি অবস্থার একটা ছবি তোলা হল ।  ছবি দেখে শশুর বাড়ির লোকজন বলল ,   ‘ জামাইয়ের ক্যামেরা ফেস ভালো না ।  ’ বিভিন্ন কাজের জন্য স্টুডিওতে পাসপোর্ট বা স্ট্যাম্প সাইজের ছবি তুলতে গেলে আমার সবচেয়ে বেশি অসুবিধা যেটা হয় ,  সেটা হল ভাস্কর্যের মতো স্থির হয়ে বসে থাকা ।  ক্যামেরাম্যান হয়তো বলছে ,   ‘ মুখটা সোজা রাখেন ।  ’ রাখলাম ।  ‘ মাথাটা একটু নিচু করেন ।  ’ করলাম ।  ‘ আহা !  বেশি নিচু হয়ে গেল ।  একটু তোলেন ।  ’ তুললাম ।  ‘ আর একটু ,  আর একটু  .  .  .  .  .  .  .  .  .  ।  ’  বলতে বলতে ক্যামেরাম্যান নিজে এসে আমার মাথাটা সাইজ করে দিয়ে একলাফে চলে গেল ক্যামেরার পিছনে ।  ‘ আহা ,  নড়বেন না ।  একদম নড়বেন না ।  ’ আমি পাথরের মূর্তির মতো স্থির হয়ে বসে আছি ।  ‘ ক্যামেরার দিকে তাকান ।  ’ তাকালাম ।  তাকিয়ে থাকতে থাকতে আমার চোখ দুটো বড় বড় হয়ে যাচ্ছে ।  ‘ রেডি !  ’ আরে বাবা ,  আমি তো স্টুডিওতে ঢোকার পর থেকেই রেডি ।  ‘ ক্লিক্ !  ’  শাটার টেপার সাথে সাথে আমার মাথাটা কেঁপে গেল ।  পরে ছবি হাতে পেয়ে দেখলাম ,  বাংলা ছায়াছবির ভিলেনদের মতো আমি ভয়ঙ্কর দৃষ্টিতে তাকিয়ে আছি ।  এই ছবিসহ পাসপোর্টের আবেদন করলে পুলিশ ভেরিফিকেশন নির্ঘাত খুব কড়া হবে । এরপর তো এল ডিজিটাল ক্যামেরার যুগ ।  একদিন স্ত্রীর ছোট বোনের সাথে শখ করে ডিজিটাল ক্যামেরায় একটা ছবি তুললাম ।  আমার এই শ্যালিকাটি সুন্দরী ।  চোখ দুটো ভারি সুন্দর ।  রান্নাঘরের ভাষায় যাকে বলা হয়  ‘ পটল চেরা ’  ।  শ্যালিকা অনার্স থার্ড ইয়ারে পড়ে ।  সাথে নিয়ে ছবি তোলার জন্য একেবারে আদর্শ মেয়ে ।  কিন্তু ছবি পাওয়ার পর দেখা গেল চশমা পরে থাকায় আমার চোখ দুটো ঠিকই আছে ,  কিন্তু শ্যালিকার পটল চেরা চোখ দুটোর কালো মনি ভয়াবহ রকমের লাল হয়ে গেছে ।  তাকে অনেকটা হরর ছবির রক্তচোষা ভ্যাম্পায়ারের মতো দেখাচ্ছে ।  ছবি দেখে শ্যালিকা কেঁদে ফেলল । ক্যামেরায় ছবি তোলা বিষয়ে আমার জীবনের এক দুর্দান্ত অভিজ্ঞতা লিখে এবার শেষ করবো ।  বুড়ো বয়সে আমি আর আমার মিসেস কক্সবাজার সমুদ্র সৈকতে বেড়াতে গেছি ।  সাথে আমার  ‘ পটল চেরা ’  চোখের শ্যালিকা ও তার স্বামী এবং আমাদের ছেলেমেয়ে ।  সমুদ্রে সবাই মিলে হৈ চৈ করতে করতে গোসল করা হচ্ছে ।  পেশাদার ক্যামেরাম্যানরা ছবি তুলে দেওয়ার জন্য ক্যামেরা হাতে সৈকতে ঘোরাফেরা করছে ।  তখনও মোবাইল ফোনে ক্যামেরার যুগ আসেনি ।  কিছু পেশাদার সহিস তাদের ঘোড়ায় চড়ার জন্য পর্যটকদের অনুরোধ করছে ।  কুড়ি টাকা দিলে তারা তাদের ঘোড়ায় চড়িয়ে সৈকতের বালিয়াড়িতে কিছুক্ষণ পর্যটককে ঘুড়িয়ে আনবে ।  এতে যারা জীবনে কখনো অশ্বারোহণ করেনি ,  তাদের সে অভিজ্ঞতা হবে । বুড়ো বয়সে আমার ঘোড়ায় চড়ার শখ হল ।  স্ত্রীকে সে কথা বলতেই ,  মহা আশ্চর্য ,  তিনি রাজি হয়ে গেলেন ।  সমুদ্রের নোনা জলে ভিজে সম্ভবত তাঁর মন নরম হয়ে গেছে ।  আমার দুই ছেলে এবং শ্যালিকার মেয়েটিও ঘোড়ায় চড়তে চায় ।  কিন্তু সহিস তার ঘোড়ার পিঠে একজনের বেশি লোক তুলতে রাজি নয় ।  তাই সিদ্ধান্ত হল পর্যায়ক্রমে একজন একজন করে চড়বে ।  এদিকে আমি বুড়ো মানুষ ।  তাগড়া ঘোড়ায় চড়ে ছোটার সময় ঘোড়ার পিঠ থেকে পড়ে গেলে হাড় গোড় ভেঙে অনাসৃষ্টি হতে পারে ।  আমার জন্য একটা ছোটখাটো দুর্বল ঘোড়া বাছাই করা হল ।  ঘোড়ায় চড়ে ছুটন্ত অবস্থায় আমার ছবি তোলা হবে ।  এ জন্য একজন পেশাদার ক্যামেরাম্যানও ঠিক করা হল । আমি হাঁচরে পাঁচরে কোন রকমে ঘোড়ার পিঠে চড়ে বসলাম ।  হাড় জিরজিরে দুর্বল ঘোড়াটা আমার ভারে সামান্য নুয়ে পড়লো ।  সহিসের চাবুক খেয়ে সে এক পা এক পা করে এগোচ্ছে বটে ,  তবে দৌড়াতে পারছে না ।  সহিস তার লাগাম ধরে পাশাপাশি হাঁটছে ।  সহিসের আপ্রাণ চেষ্টা স্বত্বেও তাকে দৌড়ানো সম্ভব হলনা ।  আমার অবস্থা হল অনেকটা  ‘ ঘোড়ায় চড়িয়া মর্দ হাঁটিয়া চলিল ’ র মতো । এদিকে ক্যামেরাম্যান সিনেমার শুটিং করার মতো অত্যাধুনিক কায়দায় ক্যামেরাকে একাত ওকাত করে অশ্বারোহিত অবস্থায় তার ক্লায়েন্টের ছবি তুলে নিয়েছে ।  ঘোড়ার সামনে ও দুপাশ থেকে তোলা ছবি গুলো পতেঙ্গার এক স্টুডিও থেকে প্রিন্ট হয়ে আসার পর আমরা সবাই হতবাক ।  আমি যে প্রাণীটির পিঠে বসে আছি ,  সেটি ঘোড়া না গাধা তা নিয়ে রেস্ট হাউসে আমাদের মধ্যে তুমুল তর্ক বিতর্ক শুরু হয়ে গেল ।  এই দু ’ নম্বরি দুনিয়ায় গাধাকে ঘোড়া বলে চালিয়ে দেওয়া মোটেই অসম্ভব নয় ।  চিড়িয়াখানায় এক নজর দেখা ছাড়া গাধাকে কে কবে ভালো করে দেখেছে ,  বলুন !  অনেকে তো গাধা নামের প্রাণীটি চোখেই দেখেনি । আর আশ্চর্য কি জানেন ?  আমাদের পারিবারিক এ্যালবামে রাখা সেই ছবিগুলো দেখে প্রাণীটি গাধা ছিল না ঘোড়া ছিল তা ’  নিয়ে আমাদের আত্মীয়স্বজনের মধ্যে আজও তর্ক বিতর্ক হয় ।  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *    { এই লেখাটি মাসিক উত্তর বার্তা পত্রিকার ঈদুল ফিতর / ২০১১ সংখ্যায় প্রকাশিত ।  ব্লগার বন্ধুরা যারা পড়েননি ,  তাদের জন্য ব্লগে প্রকাশ করলাম ।  ]  
                    





স্মৃতিচারণঃ বেঁচে আছি আজও



                         (  সম্পূর্ণ সত্য ঘটনা ভিত্তিক এই স্মৃতিচারণামূলক লেখাটি ১৯৭১ সালের সেই ভয়াবহ দিন গুলোর কথা স্মরণ করার এক ক্ষুদ্র প্রয়াস ।  নতুন প্রজন্ম জানুক ,  কেমন ছিল সেই দিনগুলি ।   ১৯৭১ সালে আমি ছিলাম ১৬ বছরের কিশোর ।  পরম করুণাময় আল্লাহর ইচ্ছায় ঐ দিনের পর থেকে আজ পর্যন্ত আরও ৪৩ বছর আমি বেঁচে আছি ।  কিন্তু সেই ভয়াবহ ঘটনায় আমার বেঁচে থাকার কথা ছিল না ।   ) ১৯৭১ সালের ২৮ মার্চ ।  রাজশাহী শহরে কারফিউ চলছে ।  বিকেল ৪ টা থেকে সন্ধ্যে ৭ টা পর্যন্ত মাইকে ঘোষণা দিয়ে তিন ঘণ্টার জন্য কারফিউ শিথিল করা হয়েছে ।  এই সময়ের মধ্যে যার যা কাজ কাম বা কেনাকাটা সেরে নিয়ে আবার নিজ নিজ বাড়ি ঘরে দরজা জানালা আটকে বন্দী হয়ে যেতে হবে ।  সন্ধ্যে ৭ টার পর রাস্তায় বা ঘরের বাইরে কাউকে দেখা গেলে পাকিস্তানী সৈন্যরা তাকে গুলি করে মেরে ফেলবে ।  আগের তিন দিন শহরের অনেক লোককে তারা মেরে ফেলেছে ।  অনেক বাড়িঘরে আগুন লাগিয়ে দিয়েছে ।  পাকিস্তানী সৈন্যদের নির্বিচার হত্যাকাণ্ডের সাথে সাথে অবাঙালীরা পাড়ায় পাড়ায় দলবদ্ধভাবে ছুরি ,  চাকু ও রামদা ’  হাতে ঘুরে বেড়াচ্ছে ।   ‘ পাকিস্তান জিন্দাবাদ ’  শ্লোগান দিয়ে তারাও হত্যা ও লুটতরাজ শুরু করেছে ।  শহরে চরম আতংক ।  তখনো ঢালাওভাবে গ্রামে গঞ্জে বা ভারতে পালিয়ে যাওয়া শুরু হয়নি ।  তবে পালিয়ে যাওয়ার মানসিক প্রস্তুতি নিচ্ছে সবাই । আমরা ছিলাম পাঁচ ভাই এক বোন ।  বড়ভাই বি এ পাশ করে মাস্টার্সে ভর্তি হয়েছেন ।  আমি তখন রাজশাহী সরকারি কলেজে উচ্চ মাধ্যমিক প্রথম বর্ষের ছাত্র ।  অন্যান্য ভাই বোনরা ক্রমানুসারে বিভিন্ন ক্লাসে পড়ে ।  কারফিউ শিথিল হলে আব্বা বড়ভাইকে সাথে নিয়ে প্রয়োজনীয় কিছু কেনাকাটার জন্য বাজারে গেলেন ।  ঘর থেকে না বেরনোর জন্য আমাদের ওপর ছিল কড়া নির্দেশ । কেনাকাটা সেরে আব্বা এবং বড়ভাই সাড়ে পাঁচটার মধ্যে ফিরে এলেন ।  কারফিউ শুরু হতে তখনো দেড় ঘণ্টা বাঁকি ।  বড়ভাই বাজারের ব্যাগ নামিয়ে রেখে বললেন ,   ‘ আমি একটু আসছি ।  ’ আব্বা এবং মা সমস্বরে  ‘ যাস না বাবা ,  যাস না ’  বলতে বলতেই বড়ভাই বাড়ি থেকে বেরিয়ে হাওয়া ।  বড়ভাইয়ের সিগারেট খাওয়ার নেশা ছিল ।  বাড়িতে সেটা হচ্ছিলো না বলে সম্ভবতঃ ঐ কাজে তার বেরিয়ে যাওয়া । কিন্তু সাড়ে ছয়টা বেজে যাওয়ার পরেও বড়ভাই ফিরে না আসায় মা কান্নাকাটি শুরু করে দিলেন ।  আব্বার কপালে চিন্তার ভাঁজ ।  আমরা ভাই বোনরা উদ্বিগ্ন হয়ে পড়লাম ।  মায়ের দেখাদেখি ছোট দুটি ভাইও কাঁদতে শুরু করে দিল ।  এ অবস্থায় সাতটা বাজার দশ মিনিট আগে আমি আর থাকতে পারলাম না ।  সকলের নিষেধ সত্ত্বেও বড়ভাইকে খুঁজতে আমি বেরিয়ে পড়লাম । বাড়ির আশেপাশে তাকে খুঁজে না পেয়ে আমি চিন্তায় পড়ে গেলাম ।  হঠাৎ মনে হলো আমাদের মহল্লার শেষ প্রান্তে বড়ভাইয়ের ঘনিষ্ঠ বন্ধু মতি ভাইয়ের বাসায় একবার খুঁজে দেখা যেতে পারে ।  সে বাড়ির ছাদে বসে বড়ভাইয়ের বন্ধুরা সবাই আড্ডা দেয় ।  তাস ,  দাবা খেলে ।  আড্ডা দেওয়া অনেকটা নেশার মতো ।  একবার বসলে সময় জ্ঞান থাকে না ।  কিন্তু আমার একবারও মনে হলো না যে এই পরিস্থিতিতে সেখানে তাদের আড্ডা বসার কথা নয় ।  আমি মতি ভাইয়ের বাসায় যাওয়ার সিদ্ধান্ত নিলাম । আমাদের বাড়ি থেকে কয়েক পা হেঁটে গেলে প্রধান সড়ক ।  ঐ সড়ক দিয়ে গেলে মতি ভাইয়ের বাড়ি খুব কাছে ।  কিন্তু সাতটা বেজে গেছে ।  পাকিস্তানী সেনাবাহিনীর টহল যান গুলো ইতিমধ্যে রাস্তায় নেমে পড়েছে ।  সশস্ত্র সৈন্য বোঝাই গাড়ি গুলো রক্ত হিম করা আওয়াজ তুলে ছড়িয়ে পড়ছে সারা শহরে ।  এ অবস্থায় রাস্তা দিয়ে যাওয়া চরম বিপজ্জনক ।  মহল্লার অলি গলি দিয়েও মতি ভাইয়ের বাসায় যাওয়া যায় ।  কিছুটা ঘোরা পথ হলেও আমি গলি পথে যাওয়ার সিদ্ধান্ত নিলাম ।  কিন্তু সে পথে যেতে হলেও প্রধান সড়কের আড়াআড়ি ত্রিশ ফুটের মতো রাস্তা পাড়ি দিতে হয় ।  আমি সতর্ক চোখে দুই দিক দেখে নিয়ে তীরের মতো রাস্তা পাড়ি দিয়ে গলিপথে ঢুকে পড়লাম ।  তারপর নির্জন চিপা অলি গলি দিয়ে হন হন করে হেঁটে রওনা হলাম মতি ভাইয়ের বাড়ির দিকে ।  গলির দু ’ পাশে বাড়িঘরের দরজা জানালা সব বন্ধ ।  কোথাও কেউ নেই ।  গলিপথের স্ট্রীট লাইট গুলো জ্বলে উঠেছে ।  এক বাড়ির নিচ তলার জানালা সামান্য ফাঁক করে কে যেন চাপা স্বরে সতর্ক করলো আমাকে ,   ‘ এই হেনা ,  কারফিউয়ের মধ্যে তুমি কোথায় যাচ্ছ ?  বাড়ি যাও ,  বাড়ি যাও ।  ’ আমার মাথায় তখন জেদ চেপেছে ।  মতি ভাইয়ের বাসায় যেতেই হবে ।  সেখানে আমার বড়ভাই আছেন ।  থাকলেও যে তিনি মতি ভাইয়ের পরিবারের সাথে নিরাপদে আছেন ,  সে কথা একবারও আমার মনে আসছে না ।  রক্তের টান বোধহয় একেই বলে । কিন্তু মতি ভাইয়ের বাসায় পৌঁছে আমি হতাশ হলাম ।  দশ বারো বার দরজার শিকল ঝাঁকিয়েও বাসার ভেতর থেকে কারো সাড়া শব্দ পেলাম না ।   ‘ বড়ভাই ,  আমি হেনা ’  বলে কয়েকবার চিৎকার করার পরেও কেউ সাড়া দিল না ।  মনে হলো বাসায় কেউ নেই ।  প্রধান সড়কে আর্মির গাড়ি চলাচলের ভীতিকর আওয়াজ বেড়ে গেছে ।  এই প্রথম নিজের নিরাপত্তা নিয়ে আমি শংকিত হলাম ।  আর দেরি না করে বাড়ি ফিরতে হবে ।  একই গলিপথে বাড়ির উদ্দেশ্যে আমি দ্রুত হাঁটা দিলাম । গলির শেষ মাথায় এসে আমার মনে হলো ,  প্রধান সড়কের ত্রিশ ফুট রাস্তা পার হবার আগে একবার রাস্তাটা দেখে নেয়া দরকার ।  গলি থেকে মাথা বের করে রাস্তার বাম দিকে কিছু দেখতে পেলাম না ।  কিন্তু ডান দিকে তাকাতেই মাত্র দশ পনের ফুট দূরে দেখলাম পাকিস্তানী সৈন্যদের একটা কনভয় যমদূতের মতো দাঁড়িয়ে আছে ।  কয়েকজন সৈন্য হাঁটাহাঁটি করছে ,  অন্যেরা গাড়িতে বসে আছে ।  আমি গলি থেকে মাথা বের করার সাথে সাথে ওরা স্ট্রীট লাইটের আলোয় আমাকে দেখে ফেলেছে ।  ‘ ওয়ে শুয়ার কা বাচ্চা ,  রোক্ কে ,  রোক্ কে !  ’ কয়েকজন সৈন্য আমাকে ধরার জন্য ছুটে এলো ।  আমি এক মুহূর্ত দেরি না করে উল্টো পথে আবার গলির ভেতর দৌড় দিলাম ।  ওরাও গলির ভেতর ঢুকে পড়েছে এবং আমাকে ধরার জন্য দৌড়ে আসছে ।  দৌড়াতে দৌড়াতে রাইফেলের নিশানা তাক করছে আমার দিকে ।  আমি প্রাণপণে ছুটে চলেছি ।  ওদের সাথে আমার দূরত্ব ক্রমেই কমে আসছে । এভাবে ঊর্ধ্বশ্বাসে ছুটতে ছুটতে আমার কেন জানি মনে হলো ,  ওদের সাথে দৌড়ে আমি পারবো না ।  ওরা প্রশিক্ষিত সৈন্য ।  আমার চেয়ে ওদের গতি বেশি ।  তাছাড়া ওরা যে কোন সময় গুলি ছুঁড়তে পারে ।  দূরত্ব আরও কমে গেলে ওদের গুলির নিশানা ব্যর্থ হবে না ।  আমাকে বাঁচতে হলে অন্য কিছু করতে হবে । গলির বাম দিকে  ‘ শাহী জামে মসজিদ ’  নামে একটা মাঝারী আয়তনের দোতলা মসজিদ ছিল ।  আতংকে দিক বিদিক জ্ঞানশূন্য হয়ে আমি চট্ করে ঢুকে পড়লাম সেই মসজিদের ভেতর ।  মাগরিবের নামাজ শেষে মুসল্লিরা চলে গেলে ইমাম সাহেব মসজিদের ভেতর একা একা বসে প্রতিদিন কিছু সময় কোরআন তেলাওয়াত করেন ।  মহল্লার প্রায় সবাই এই মসজিদে জুম্মার নামাজ পড়ে ।  সেই সূত্রে ইমাম সাহেব আমাকে চিনতেন ।  তিনি প্রায়ই আমাকে পাঁচ ওয়াক্ত নামাজ পড়ার জন্য খুব বিনয়ের সাথে অনুরোধ করতেন ।  চট্টগ্রামের মানুষ ।  সাথে পরিবার পরিজন না থাকায় তিনি মসজিদ সংলগ্ন হুজরাখানায় একাই থাকতেন এবং নিজে রান্না করে খেতেন ।  ষাটোর্ধ ছোটখাটো নির্বিরোধী মানুষ ।  কখনো উচ্চস্বরে তাকে কথা বলতে শুনিনি । আমি যখন মসজিদে ঢুকে পড়ি ,  তখন ইমাম সাহেব কোরআন তেলাওয়াত শেষে হুজরাখানায় যাওয়ার জন্য মসজিদের বারান্দায় এসে আমার সামনে পড়ে গেলেন ।  আমি কোন কথা না বলে ছোঁ মেরে তাঁর মাথা থেকে টুপি খুলে নিয়ে নিজের মাথায় পরে নিলাম ।  তারপর শার্টের গুটানো হাতা খুলে ফেলে  ( তখনকার দিনে ফুলহাতা শার্টের হাতা গুটিয়ে পরা একটা ফ্যাশনের মতো ছিল )  এক দৌড়ে মসজিদের ভেতর মুসল্লিদের নামাজ পড়ার জায়গায় চলে গেলাম ।  একেবারে মিম্বারের সামনে দাঁড়িয়ে আমি নিঃশব্দে নামাজ পড়ার অভিনয় শুরু করে দিলাম ।  এত বছর পরেও আমি জানিনা যে তখন ওসব বুদ্ধি কিভাবে আমার মাথায় এসেছিল ? ইমাম সাহেব ঘটনার আকস্মিকতায় হতভম্ব ।  ঠিক এই সময় বুটের খটাখট আওয়াজ আমার কানে এলো ।  আর্মিরা ঢুকে পড়েছে মসজিদে ।  তাদের আর একটা দল গলিপথে চলে গেছে সামনে ।  আমার বুকের ভেতর ধক ধক করতে লাগলো ।  আমি ঘোরের মধ্যে চোখ বুজে নামাজ পড়ার মতো করে রুকু সেজদা করে যাচ্ছি ।  কিন্তু কোন সুরা কালমা আমার মনে পড়ছে না ।  আর্মিদের উচ্চস্বরে কথাবার্তা কানে এলো ।  ইমাম সাহেবকে ধমকাচ্ছে একজন সৈন্য ।  বলছে ,   ‘ এ বুঢঢা ,  ইধার এক লাড়কা আয়া ,  তু দেখা ?  ’ ইমাম সাহেব ঝটপট উত্তর দিলেন ,   ‘ লাড়কা ?  জি নেহি ।  কোয়ি লাড়কা তো নেহি আয়া ।  ’  ‘ এ বুঢঢা !  ঝুটা মাত বোল্ ।  ’  ‘ ঝুটা নেহি সাব ।  আপলোগ তালাশ করকে দেখিয়ে ।  ’ মনে হলো আমার হৃৎপিণ্ডটা বুকের ভেতর থেকে ছিঁড়ে বেরিয়ে যাবে ।  সৈন্যরা দাঁড়িয়ে আছে মসজিদের বারান্দায় ।  একজন মুসল্লি মসজিদের ভেতর নামাজ পড়ছে ,  সেটা ওরা পেছন থেকে পরিস্কার দেখতে পাচ্ছে ।  এখন যদি ওরা ইমাম সাহেবের কথায় তল্লাশি করে তো আমি নির্ঘাত ধরা পড়ে যাবো ।  কিন্তু আশ্চর্য !  ওরা কেউ মসজিদের ভেতরে ঢুকে আমার কাছে এলো না ।  কয়েকজন সৈন্য খটাখট বুটের আওয়াজ তুলে মসজিদের সিঁড়ি দিয়ে দোতলায় উঠে গেল ।  তারা দোতলাসহ মসজিদের মিনার ,  ছাদ ও অন্যান্য স্থান তন্ন তন্ন করে খুঁজতে লাগলো ।  অন্যেরা নিচতলার হুজরাখানা ,  ওজুখানা ও কুয়ার চারপাশ টর্চ জ্বেলে দেখতে লাগলো ।  মসজিদের জানালা দিয়ে টর্চের আলো দু ’ একবার আমার গায়েও এসে পড়লো ।  কিন্তু তারপরেও ওরা কেউ আমার কাছে এলো না ।  প্রায় আধা ঘণ্টা খোঁজাখুঁজি করার পর মসজিদের বারান্দায় জড়ো হয়ে ওরা নিজেদের মধ্যে কি যেন বলাবলি করলো ।  তারপর একজন ধমকের সুরে ইমাম সাহেবকে বললো ,   ‘ তু কৌন হ্যায় ?  ’  ‘ জি ,  ম্যায় মসজিদ কা ইমাম হুঁ ।  ’ আর একজন সৈন্য বললো ,   ‘ এ বুঢঢা ,  উও লাড়কা ইধার কোয়ি আশপাশ হি হ্যায় ।  কম উমর ,  তেরে য্যায়সা লম্বি ।  শুয়ার কা বাচ্চা বহত তকলিফ দিয়া হামে ।  উও কাভি ইধার আয়ে তো হামলোগ কো খবর দে না ।  হামলোগ বড়ে রাস্তে পর হ্যায় ।  সামঝা ?  ’  ‘ জি সাব ,  সামাঝ লিয়া ।  খবর কর দুঙ্গা ।  ’ এরপর সৈন্যরা যে কখন চলে গেছে ,  আমি টের পাইনি ।  ঘোরের মধ্যে একটানা আমি রুকু সেজদা করে চলেছি ।  হঠাৎ কানের কাছে ইমাম সাহেবের কণ্ঠস্বর শুনে চমকে উঠলাম ।  ‘ হয়েছে ।  থামো ।  ’ আমি নামাজ পড়া বন্ধ করে তাঁর মুখের দিকে তাকিয়ে দেখি তিনি মৃদু মৃদু হাসছেন ।  পেছনে তাকিয়ে দেখি ,  সৈন্যরা কেউ নেই ।  ইমাম সাহেব বললেন ,   ‘ কি হয়েছিল ?  ’ আমি ঢোক গিলে চাপা স্বরে সব ঘটনা খুলে বললাম তাঁকে ।  শুনে তিনি গম্ভীর মুখে কিছু চিন্তা করলেন ।  তারপর বললেন ,   ‘ তুমি উকিল সাহেবের ছেলে না ?  হাফেজিয়া মাদ্রাসার পেছনে তোমাদের বাড়ি ?  ’  আমি বললাম ,   ‘ জি ।  ’  ‘ শোন ।  ’  ইমাম সাহেব আমার পিঠে হাত বুলিয়ে দিয়ে বললেন ,   ‘ ওজুখানায় যাওয়ার দরকার নাই ।  মসজিদের যে কোন দেয়ালে হাত ঠেকিয়ে তায়াম্মুম করে নাও ।  তারপর দু ’ রাকাত নফল নামাজ পড়ে আল্লাহর শুকরিয়া আদায় করো ।  এশার নামাজের সময় হয়ে গেছে ।  আমি একটু পরে আজান দেব ।  হাফেজিয়া মাদ্রাসার ছাত্ররা কারফিউর মধ্যেও নামাজ পড়তে আসে ।  আর্মিরা ওদের দেখলে কিছু বলেনা ।  নামাজ শেষে তুমি ওদের সাথে মিশে মাদ্রাসায় চলে যাবে ।  আমি ওদের বলে দেব ।  তারপর মাদ্রাসার পাঁচিল টপকে বাসায় চলে যেতে পারবেনা ?  ’  ‘ জি ,  পারবো ।  ’ এশার আজানের পর মাদ্রাসার ছাত্ররা নামাজ পড়তে এলো ।  ইমাম সাহেবের নির্দেশ অনুযায়ী আমি নামাজ শেষে ওদের সাথে মাদ্রাসায় চলে গেলাম ।  পাঁচিল আর টপকাতে হলো না ।  পাঁচিলের একটা ভাঙ্গা অংশ দিয়ে বের হয়ে ডোবার পাড় ধরে হেঁটে আমাদের বাড়ির পেছন দিকে লাকড়ি রাখার ঘরের বন্ধ দরজায় নক করলাম ।  কয়েকবার নক করার পর ভেতর থেকে আব্বার গলা শোনা গেল ,   ‘ কে ?  ’ বড়ভাইকে খুঁজতে বেরবার পনের বিশ মিনিট পর তিনি বাড়ি ফিরেছিলেন ।  কিন্তু আমার জন্য টেনশনে সবাই অস্থির ।  আমাকে ফিরে পেয়ে যেন বাড়িতে ঈদের আমেজ ফিরে এলো ।  মা এবং ভাই বোনরা সবাই আমাকে জড়িয়ে ধরে নিঃশব্দে কাঁদতে লাগলো ।  আব্বা আড়ালে চোখ মুছে মাকে বললেন ,   ‘ ভাত দাও ।  ’  ‘ শাহী জামে মসজিদের ’  ইমাম সাহেব ১৯৭৫ সাল পর্যন্ত একটানা চল্লিশ বছর ইমামতি করার পর চট্টগ্রামে তাঁর দেশের বাড়িতে ফিরে গিয়ে ইন্তেকাল করেন ।  আমার দুর্ভাগ্য যে ,  তাঁর নামাজে জানাজায় অংশগ্রহণ করতে বা তাঁর কবরে এক মুঠো মাটি দিতে পারিনি ।  তবে সৌভাগ্য এই যে ,  আমার জীবনের সবচেয়ে সংকটময় দিনে তাঁর মতো একজন মানুষরূপী ফেরেশতাকে আল্লাহ আমার কাছে পাঠিয়ে দিয়েছিলেন ।  আল্লাহ ইমাম সাহেবকে বেহেশতে নসিব করুন ।  






রসরচনাঃ হেঁচকি



                        জিনিষপত্রের দাম বেড়ে যাওয়ায় ইদানিং মানুষজন খুব রেগে আছে ।  এমনকি আমিও ।  আমজনতার এই রাগ প্রকাশের দু ’ একটা নমুনা বলি । আমার দুই ভাড়াটিয়া গত কয়েক মাস ধরে ক্রমাগত বাড়তি হারে বিদ্যুৎ বিল দিতে দিতে এ মাসে রীতিমতো বিদ্রোহ করে বসলো ।  তাদের কথা হল ,  এভাবে বিদ্যুৎ বিল বাড়াতে থাকলে এ বাসায় থাকা যাবে না ।  এটা কেমন কথা যে ,  তিনশো টাকার বিল ছয়শো টাকা হয়ে গেল ?  আমি বললাম ,   ‘ পিডিবি দাম বাড়িয়ে দিলে আমি কি করবো ,  বাবা ?  ’ এক ভাড়াটিয়া লেখার অযোগ্য ভাষায় পিডিবিকে গালি দিয়ে চলে গেল ।  আর একজন সামনের মাসে বাসা ছেড়ে দেওয়ার হুমকি দিয়ে আমার দিকে এমনভাবে তাকালো যেন আমিই সেই বদমাশ পিডিবি ।  ঢাকায় ভাড়াটিয়ারা বাড়িওয়ালার হাতে পায়ে তৈলমর্দন করে ,  আর আমাদের এই মফঃস্বল শহরে ও কাজটি বাড়িওয়ালাদের করতে হয় ।  অতএব আমি কোন উচ্চ বাচ্য না করে চলে এলাম । বাইশ বছর পর এবারের ঈদে স্ত্রী পুত্রসহ শ্বশুরবাড়িতে ঈদ করতে যাচ্ছি ।  আমার অতি বৃদ্ধ শ্বশুর মোবাইল ফোনে আমার মতো বৃদ্ধ জামাতাকে পটিয়ে রাজী করিয়ে ফেলেছেন ।  অবশ্য ,   " আব্বা আর ক ’ দিনই বা আছে '  - এই জাতীয় মিনমিনে বাক্যবানে আমার স্ত্রী আমাকে ঘায়েল করতে পার্শ্ব চরিত্রে ভালো ভূমিকা রেখেছেন ।  যাই হোক ,  বাসে উঠে মাথাপিছু চল্লিশ টাকা হারে একশো ষাট টাকা ভাড়া কনডাকটারের হাতে তুলে দিলে সে ভুরু কুঁচকে বললো ,   ‘ আরো চল্লিশ টাকা ।  ’  আমি মৃদু আপত্তি করে বললাম ,   ‘ ভাড়া বেশি চাইছ কেন ?  ’  যাত্রীদের সাথে ভাড়া নিয়ে বিরামহীন ঝগড়াঝাঁটি করতে করতে কনডাকটারের মেজাজ খাট্টা হয়ে আছে ।  সে এমনভাবে আমার দিকে তাকালো যে ,  ভাড়া নিয়ে আর একটা কথা বললে সে আমাকে সিট থেকে তুলে পা মাথা ভাঁজ করে গাড়ির জানালা দিয়ে বাইরে ফেলে দেবে ।  আমি বেশি কিছু বলতে সাহস পেলাম না ।  তবে আরো চল্লিশ টাকা দণ্ড দিয়ে আমিও ভুরু কুঁচকে কনডাকটারের দিকে এমনভাবে তাকালাম যেন ও ব্যাটাও একটা পিডিবি । এবারের রমজান মাসে মানুষের মেজাজ খুব তিরিক্ষি ছিল ।  একে তো গরমের দিনে লম্বা সময় ধরে না খেয়ে থাকা ।  তার ওপর বাজারে আগুন ।  পরিস্থিতি খুব ভয়াবহ ।  সাত চড়েও আওয়াজ করেন না ,  এমন শান্ত শিষ্ট মানুষ সোবহান সাহেবকেও দশ রোজার দিন বিকেল বেলা দেখলাম ফুটপাথে এক কলা বিক্রেতার সাথে হাতাহাতি করতে ।  সোবহান সাহেব হাই স্কুলের শিক্ষক ।  ক্লাসে পড়ানোর বাইরে তার মুখে কথাবার্তা প্রায় নেই বললেই চলে ।  পাজি ছাত্ররা আড়ালে তাঁকে  " সোবহান আল্লাহ '  বলে ডাকে ।  সোবহান সাহেব তা ’  বিলক্ষণ জানেন ।  কিন্তু কোন ছাত্রকে তিনি কোনদিন বকাঝকা করেছেন ,  এমনটি শোনা যায়নি ।  সেই তাঁর মতো লোকও কলা বিক্রেতার জামা ধরে টান মেরে বোতাম ছিঁড়ে দিলেন । আমি সাধারনতঃ বাজার হাট প্রায় করি না বললেই চলে ।  আমার মিসেস ও ছোট ছেলেটি আমার হয়ে এই ঝক্কি সামাল দেয় ।  রোজার মাঝামাঝি একদিন তাদের দু ’ জনের কিছু অসুবিধা থাকায় আমাকে বাজারে যেতে হল ।  একটা এক কেজি ওজনের রুই মাছ কেনার পর হঠাৎ খেয়াল করে দেখলাম ,  মাছওয়ালার একটা মাছেও কোন মাছি বসছে না ।  অথচ মাছ ও মাছির সখ্যতা চিরকালের ।  পত্রিকায় পড়েছি ,  মাছে ফরমালিন দিলে এই সখ্যতা আর থাকেনা ।  সর্বনাশ !  এই মাছ খেলে তো কিডনি নষ্ট হয়ে যাবে !  আমি ব্যাগের ভেতর থেকে মাছটা বের করে বিক্রেতাকে ফেরত দিয়ে বললাম ,   ‘ মাছ নেব না ।  ’ ব্যস্ ,  শুরু হয়ে গেল মহা গোলমাল ।  মাছওয়ালা বউনির সময় আমাকে টাকা ফেরত দেবে না ।  আর আমিও দুশো আশি টাকার মায়া ছেড়ে যাবো না ।  সব মাছওয়ালা এক হয়ে গেল ।  তাদের কথাবার্তা ও ভাবভঙ্গী মারমুখী ।  এদিকে কয়েকজন ক্রেতা আমার চার পাশে ভিড় করে আমার প্রতি সহানুভূতি দেখালেও কেনার পরে আবার মাছ ফেরত দিচ্ছি কেন এই প্রশ্নে আমাকে অতিষ্ঠ করে তুললো ।  আমি  ‘ ফরমালিন ’  শব্দটা জিবের ডগায় এনেও আবার পেটের ভেতর চালান করে দিলাম ।  মাছওয়ালাদের যে রুদ্রমূর্তি ,  তাতে ফরমালিনের কথা বললে এই বুড়ো বয়সে ধোলাই খাওয়ার সম্ভাবনা আছে ।  অন্ততঃ জামার বোতাম গুলো খোয়ানোর সম্ভাবনা একশো ভাগ ।  শেষে অনেক ধস্তাধস্তির পর মাছওয়ালা আমাকে দুশো টাকা ফেরত দিল ।  বউনির সময় বাঁকি আশি টাকা সে আর ফেরত দেবে না ।  আমার ভীষণ রাগ হল ।  কিন্তু এ বয়সে রাগ করা ছাড়া আর কিই বা করার আছে ,  বলুন ?  পাকা চুলের গেরো বড্ড কঠিন ,  হাত পা শক্ত করে বেঁধে রাখে । এই রোজার মাসেই একদিন ওষুধ কিনতে গেছি ।  প্রতি মাসে আমার ওষুধের যে বাজেট থাকে ,  এ মাসে তাতে আর কুলালো না ।  সব ওষুধের দাম বেড়ে গেছে ।  বুঝতে পারছি ,  ওষুধের দাম দিতে গিয়ে আমি রেগে যাচ্ছি ।  ফার্মেসীতে অনেক খদ্দের ।  তারা যাতে শুনতে না পায় ,  সে জন্য সেলসম্যানকে ডেকে ফিস ফিস করে বললাম ,   ‘ প্রেসক্রিপশনের বাইরে একটা ওষুধ দেওয়া যাবে ?  ’ অনেকে ফার্মেসীতে যৌন উত্তেজক ট্যাবলেট কিনতে আসে ।  সাধারনতঃ বুড়ো হাবড়ারাই এসব ট্যাবলেট কেনে ।  অভিজ্ঞতা থাকায় সেলসম্যান ছেলেটি মুচকি হেসে ফিস ফিস করে করে বললো ,   ‘ কি ওষুধ ,  চাচা ?  ’ আমি বললাম ,   ‘ রাগ কমাবার কোন ভালো ওষুধ পাওয়া যাবে ?  ’ ছেলেটি আমার ওপর রেগে গেল ।  বললো ,   ‘ চাচা ,  বুড়ো হয়ে গেছেন ,  তবু ফাজলামো করার অভ্যাস গেল না ?  রাগ কমাবার ওষুধ হয় ?  যান ,  ফুটেন ।  যত্ত সব হেঁচকি !  ’  *  *  *  *  *  *  *  *  *  *  *  *  *  *  
                    





রসরচনাঃ আমি একটু সমস্যায় আছি



                        সম্প্রতি  ‘ দুর্ধর্ষ প্রেমিক ’  নামে একটি সিনেমা সারা দেশে মুক্তি পেয়েছে ।  এ ছবির নায়ক হালের সেনশেসন শাকিব খান ।  ছবিটি নাকি ভালো ব্যবসা করছে ।  আমি অবশ্য ছবিটি দেখিনি ।  এসব তথ্য আমার পত্রিকা পড়ে জানা । তবে ছবিটির নাম নিয়ে আমি একটু সমস্যায় আছি ।  প্রেমিকের বিশেষণ হিসাবে আমরা সাধারনতঃ যে শব্দগুলোর সাথে পরিচিত ,  তা ’  হলোঃ রোমান্টিক ,  পাগল ,  ব্যর্থ ,  সফল ইত্যাদি ।  যেমন - রোমান্টিক প্রেমিকঃ রোমিও ,  জ্যাক ( টাইটানিক )  এবং তাদের অনুসারীরা । পাগল প্রেমিকঃ মজনু ,  ফরহাদ ,  ইউসুফ নবী এবং তাদের অনুসারীরা । ব্যর্থ প্রেমিকঃ দেবদাস এবং তার অনুসারীরা ( তাদের মধ্যে আমি নিজেও আছি )  । সফল প্রেমিকঃ যারা প্রেমপর্ব শেষে প্রেমিকাকে বিয়ে করতে সক্ষম হয়েছেন ।  বাংলা ছায়াছবির প্রয়াত নায়ক আজিম ।  বর্তমান নায়িকা মৌসুমির স্বামী ওমর সানি । এ ছাড়া আরও কিছু প্রেমিকের কথা শুনেছি ।  যেমন - বিশ্বপ্রেমিকঃ রিচার্ড বার্টন ,  সিলভিও বার্লুসকোনি ও আমার বন্ধু রিয়াজ  ( দেশে প্রেম করে বিয়ে করার পর সে এফ আর সি এস করার জন্য লন্ডনে গিয়ে তার সহপাঠী কলকাতার একটি মেয়ের সাথে  ‘ ওনলি টু ক্যান প্লে ’  খেলায় জড়িয়ে পড়ে ।  তবে কিছুদিন পর তার চেয়ে সুন্দরী একটি ইন্দোনেশীয় মেয়ের প্রেমে পড়ে সে তাকে বিয়ে করে ফেলে ।  এখন বুড়ো হয়ে যাওয়ায় সম্ভবতঃ সে আর কোন মেয়েকে আকৃষ্ট করতে পারছে না ।  ) আজন্ম প্রেমিকঃ প্রাক্তন রাষ্ট্রপতি হো মোএরশাদ এবং তার অনুসারীরা । রয়েল প্রেমিকঃ রাজা অষ্টম এডওয়ার্ড ,  শাহজাদা সেলিম ,  বাদশা শাহজাহান ও এই ক্যাটাগরির প্রেমিকরা । ছোঁক ছোঁক প্রেমিকঃ একে না ওকে ,  ওকে না তাকে -  এভাবে শেষ পর্যন্ত আইবুড়ো অবস্থায় বুড়ো হয়ে যাওয়া প্রেমিক ।  বলিউডের সালমান খান । ছিঃ ছিঃ প্রেমিকঃ নিজে প্রেম করে বিয়ে করলেও ছেলেমেয়েরা কেউ প্রেম করলে ছিঃ ছিঃ করা প্রেমিক ।  আমার মামাশ্বশুর এনায়েত সাহেব । গায়ক প্রেমিকঃ  ‘ ও প্রিয়া ,  ও প্রিয়া ’  ,   ‘ তুমি রোজ বিকেলে আমার বাগানে ’  ,   ‘ তোমার তালপাখার বাতাসে ’  ।  আসিফ আকবর ,  কুমার বিশ্বজিত ,  রিক্সাচালক আকবর ও তাদের অনুসারীরা । মোবাইল প্রেমিকঃ ডুয়েল বা ট্রিপল সিমযুক্ত একাধিক সেলফোন পকেটে নিয়ে ভাব মারা প্রেমিক ।  ইন্টারমিডিয়েটে একবার ডাব্বা মারা আমার মামাতো শ্যালক শান্ত । ফেসবুক প্রেমিকঃ হাওয়াই ভালোবাসা ।  ইন্টারনেটের যুগে এদের সম্পর্কে আমার মতো বুড়ো মানুষের বেশি কিছু না বলাই নিরাপদ । খামোকা প্রেমিকঃ  ‘ রসের বাইদানি ’  ,   ‘ প্রেম প্রেম খেলা ’  ,   ‘ ঢিল মারি তোর টিনের চালে ’  -  এই জাতীয় বাংলা সিনেমা দেখে খামোকা রাত জেগে পুলক অনুভব করা প্রেমিক ।  ভ্যান চালক ইদ্রিসের উঠতি বয়সের ছেলে তাহের । আরো কিছু বিরল প্রজাতির প্রেমিকের কথা শোনা যায় ।  কিন্তু  ‘ দুর্ধর্ষ প্রেমিক ’  বলে কোন প্রেমিক পৃথিবীতে আছে বলে কখনো শুনিনি ।  ডিকশনারি খুলে দেখলাম ,   ‘ দুর্ধর্ষ ’  শব্দটির নানারকম অর্থ আছে ।  যেমন - ১ )  যাকে জয় করা ,  পরাজিত করা ,  দমন করা বা বশে আনা দুঃসাধ্যঃ আগেই বলেছি  ‘ দুর্ধর্ষ প্রেমিক ’  ছবির নায়ক শাকিব খান ।  তাহলে কি এই ছবির নায়িকা নানারকম ছলাকলা দেখিয়েও শাকিব খানকে বশে আনতে পারছে না ? ২ )  অদম্যঃ নায়িকার বাবা কি তাহলে র্যানব ,  পুলিশ ,  আনসার ও নিজস্ব ক্যাডার বাহিনী দিয়েও তার মেয়ের সাথে শাকিব খানের ফষ্টিনষ্টি বন্ধ করে তাকে দমন করতে পারছেন না ? ৩ )  নাছোড়বান্দাঃ দিনে দুপুরে ,  যখন তখন ,  যেখানে সেখানে ঢলাঢলি করা নায়িকার পছন্দ নয় ,  কিন্তু শাকিব খান নাছোড়বান্দা -  কাহিনীটি কি এই রকম ? ৪ )  বিক্ষোভপূর্ণ ,  দাঙ্গাহাঙ্গামাপূর্ণ ,  অশান্ত ,  অবাধ্য ,  শাসন বা নিয়ন্ত্রনের অসাধ্যঃ শাকিব খানের বড়লোক বাবা ও মা ধমক ধামক দিয়ে ,  সম্পত্তি থেকে বঞ্চিত করার ভয় দেখিয়ে এবং শেষে চোখের জল ফেলেও কি ছেলের প্রেমরোগ ভালো করতে পারছেন না ?  অথবা শাকিব খান কি বীরবিক্রমে বাড়ির আসবাবপত্র ভাংচুর করছে এবং ডায়ালগ দিচ্ছে ,   ‘ ওকে ছাড়া আমি বাঁচবো না ’  -  এ রকম কিছু ? ৫ )  নির্ভয় ,  নির্ভীকঃ নায়িকার বাবা উপায়ান্তর না দেখে শেষে একজন বেদেকে কিছু টাকা দিয়ে শাকিব খানের ঘরে বিষধর সাপ ঢুকিয়ে দিয়েছেন ।  সাপ খাট বেয়ে উঠে ঘুমন্ত শাকিব খানের বুকের ওপর কুণ্ডলী পাকিয়ে বসে ফণা তুলে হিস হিস করছে ।  এ সময় শাকিব খানের ঘুম ভেঙ্গে যায় এবং সাপ দেখে সে নির্ভীক কণ্ঠে বলে ওঠে ,   ‘ যাও সাপ বলো তারে ,  সে যেন ভোলে না মোরে ’  ।  সাপ ফণা নামিয়ে ধীরে ধীরে খাট থেকে নেমে ঘর থেকে বেরিয়ে যায় ।  কাহিনীটি কি এই জাতীয় কিছু ? ৬ )  সাহসী ,  দুঃসাহসীঃ সিনেমার শেষ দৃশ্যে ভিলেন নায়িকাকে কিডন্যাপ করে কয়েকজন গুন্ডা পাণ্ডাসহ লন্ডনে পালিয়ে যাচ্ছে ।  রানওয়ের ওপর বাংলাদেশ বিমানের মুড়ির টিন বোয়িং ছুটতে শুরু করেছে ।  এই সময় শাকিব খান অত্যন্ত ক্ষিপ্রতার সাথে লং জাম্প দিয়ে বিমানের একটা পাখা ধরে ফেলে বিপজ্জনকভাবে ঝুলতে থাকে ।  এভাবে ঝুলতে ঝুলতে সে লন্ডন পর্যন্ত পৌঁছে যায় ।  হিথরো বিমান বন্দরে বিমান থামার পর সে এই ছবির ভিলেন ও তার সাঙ্গোপাঙ্গোদের কিক বক্সিং মেরে কুপোকাত করে ফেলে ।  নায়িকা ছুটে এসে শাকিব খানের বুকে আশ্রয় নেয় ।  শেষে এমন দৃশ্য আছে বলেই কি সিনেমার নাম  ‘ দুর্ধর্ষ প্রেমিক ’  ? সিনেমাটা দেখা হয়নি বলে ছবির নায়ক  ‘ না প্রেমিক ,  না বিপ্লবী ’   ( নির্মলেন্দু গুন ,  ক্ষমা করবেন )  বুঝতে পারছি না ।  আমার সমস্যাটা এখানেই ।   *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *    [ এই লেখাটি মাসিক উত্তর বার্তা পত্রিকার মার্চ /  ২০১৩ সংখ্যায় প্রকাশিত ।  ব্লগার বন্ধুরা যারা পড়েননি ,  তাদের জন্য ব্লগে প্রকাশ করলাম ।  ]  
                    





রসরচনাঃ বাবর আলীর ১ / ১১



                        এবারের রাজশাহী সিটি কর্পোরেশন নির্বাচনে আমাদের ওয়ার্ডে আনুমানিক ৫৫ / ৫৬ বছর বয়সী একজন কাউন্সিলর পদপ্রার্থী ছিলেন ,  যিনি হেরে গিয়ে ডবল হ্যাট্রিক করেছেন ।  এর আগে পাঁচ বার দাঁড়িয়ে তিনি প্রতিবারই বিপুল ভোটের ব্যবধানে হেরে গেছেন ।  এর মধ্যে দু ’ বার ছিল ইউনিয়ন পরিষদের নির্বাচন ।  সম্ভবতঃ জ্ঞান বুদ্ধি হবার পর থেকেই তিনি স্থানীয় সরকারের নির্বাচনে প্রতিদ্বন্দ্বিতা করে আসছেন ।  পেশায় তিনি একজন গ্রোসারি শপের মালিক ।  ধরা যাক ,  তার নাম বাবর আলী  ( আসল নাম বলে তাকে আর বেইজ্জত করতে চাচ্ছি না ।  তিনি জানতে পারলে আমার নিজেরও বেইজ্জত হবার সম্ভাবনা আছে )  । একটা মানুষ এতবার দাঁড়িয়ে একবারও জিততে পারলেন না ,  এটা আমার কাছে খুব স্বাভাবিক ব্যাপার বলে মনে হয়নি ।  টাকা ও পেশীশক্তি থাকলে নির্বাচনে জেতা কোন ব্যাপার না - প্রচলিত এই ধারণা বাবর আলীর ক্ষেত্রে কেন বার বার ব্যর্থ হচ্ছে ,  জানার খুব কৌতূহল হলো ।  কারণ এই দুটি বস্তু তার পর্যাপ্ত পরিমানে রয়েছে ।  ভদ্রলোক যেহেতু আমাদের মহল্লার বাসিন্দা নন ,  তাই তার সম্পর্কে আমার বেশি কিছু জানা ছিলনা ।  খোঁজ খবর করতে গিয়ে কিছু চমকপ্রদ তথ্য পাওয়া গেল ।  তথ্য গুলো এরকমঃ১ )  ভদ্রলোকের মরহুম পিতা অনেকদিন আগে এই এলাকার একজন জোতদার শ্রেনীর মানুষ ছিলেন ।  তখন এই এলাকা সিটি কর্পোরেশনের আওতাভুক্ত ছিল না ।  প্রচুর জমি জমার মালিক হলেও বাবর আলীর পিতা তৎকালীন ইউনিয়ন পরিষদ নির্বাচনে তিনবার প্রতিদ্বন্দ্বিতা করে তিনবারই পরাজিত হয়েছেন । ২ )  পিতার রেখে যাওয়া সম্পত্তি বাবর আলীরা তিন ভাই ধুমসে বিক্রি বাট্টা করে জুয়া খেলে আর মদ খেয়ে উড়িয়ে দিয়েছেন ।  বাবর আলীর ভাগের জমিগুলো আজ থেকে প্রায় কুড়ি বছর আগে সিটি কর্পোরেশন এলাকার মধ্যে পড়ায় জমিগুলোর দাম রাতারাতি বেড়ে যায় ।  ফলে প্রায় শেষ হয়ে আসা দশ বারো বিঘা জমিও এখন কয়েক কোটি টাকার সম্পত্তি । ৩ )  বাবর আলীর শিক্ষাগত যোগ্যতা সম্পর্কে একেক জন একেক কথা বলে ।  কেউ বলে ম্যাট্রিক পাশ ,  কেউ বলে বাংলায়  ‘ ম্যাট্রিক ’  লিখতে বললে তিনি কলম ভেঙ্গে ফেলবেন ইত্যাদি ইত্যাদি ।  তিনি নিজে কিছু বলেন না ।  মনোনয়নপত্র জমা দেওয়ার সময় শিক্ষাগত যোগ্যতার ঘরে তিনি কী লেখেন কেউ জানেনা ।  তবে ভদ্রলোক কথাবার্তায় খুব চৌকশ ।  বাট ,  সো ,  হোয়াই ইত্যাদি ইংরেজি শব্দ তিনি আকছার ব্যবহার করে থাকেন ।  এ ছাড়া তার একটি প্রিয় ইংরেজি বাক্য আছে ,  ড্রিঙ্কস ফেস্টিভ্যাল ।  সে কথায় পরে আসছি । ৪ )   “ বাবর এ্যান্ড সন্স ”   ( যদিও তার কোন পুত্র নাই ,  চারটিই কন্যা )  নামে তার গ্রোসারি শপটি মুলতঃ আড্ডাখানা ।  বাবর আলী এই দোকানে বসে যত না ব্যবসা করেন ,  তার চেয়ে বেশি মহল্লার কিছু সুযোগ সন্ধানী লোকেদের সাথে বসে চা ,  পান ও সিগারেট সহযোগে আড্ডা দেন ।  দু ’ জন কর্মচারী দোকান চালায় ।  দোকানের পেছনে একটা ঘর আছে ।  সন্ধ্যের পর সেই ঘরে বসে গভীর রাত পর্যন্ত মদ খাওয়া হয় ।  বাবর আলীর ভাষায় ,  ড্রিঙ্কস ফেস্টিভ্যাল । ৫ )  চার কন্যার তিনটিকে তিনি অনেক টাকা পয়সা খরচ করে বিয়ে দিয়ে ফেলেছেন ।  শেষ কন্যাটি ক্লাস নাইনে পড়া অবস্থায় এক ট্রাক ড্রাইভারের ছেলে তুফান মিয়ার সাথে পালিয়ে গেছে ।  তুফান মিয়ার আগের পক্ষের স্ত্রী ও একটি সন্তান আছে ।  তাদের ফেলে রেখে সে বাবর আলীর মেয়েকে নিয়ে পলাতক ।  বাবর আলী থানায় জিডি করলেও পুলিশ এখনো তাদের ধরতে পারেনি ।  তবে তারা তুফান মিয়ার বাবা ট্রাক ড্রাইভার ইরফান মিয়াকে গ্রেপ্তার করে কোর্টে চালান দিয়ে দিয়েছে । ৬ )  পঞ্চমবার নির্বাচনে হেরে যাবার পর বাবর আলীর স্ত্রী স্ট্রোক করে মারা যান ।  ফলে তার স্ত্রীর সংখ্যা তিনটি থেকে কমে দু ’ টিতে নেমে আসে ।  এতদিন সেই শূন্যস্থান পূরণের চিন্তা ভাবনা বাবর আলীর ছিল না ।  তবে এবার নির্বাচনের প্রচারে নেমে বাড়ি বাড়ি ঘুরতে ঘুরতে ওয়ার্ডের প্রত্যন্ত এলাকায় এক ষোড়শী মেয়েকে দেখার পর থেকে তার মন একটু নরম হয়েছে ।  মেয়েটি গরীব ঘরের হলেও দেখতে সুশ্রী ।  বিস্তর টাকা পয়সা থাকায় মেয়েটিকে নিজের ঘরে তুলে আনা বাবর আলীর জন্য তেমন কঠিন কাজ নয় ।  তিনি আপাততঃ সেই চিন্তা ভাবনার মধ্যে আছেন এবং টুকটাক যোগাযোগ রক্ষা করে চলেছেন ।  ইতিমধ্যে বাবর আলীর লোক মেয়েটির বাড়িতে এক টুকরি ফজলী আম দিয়ে এসেছে । ৭ )  ষষ্ঠবার বাবর আলী হারলেন কেন ,  তার পোস্ট মর্টেম তিনি নিজেই করেছেন ।  তাতে দেখা যাচ্ছে ,  মীর জাফর আলী খানের বংশের বাতি এখনো জ্বলছে ।  অর্থাৎ বাবর আলীর লোকেরা বেইমানী করেছে ।  এর আগেও বার বার লোক বদল করে বেইমানী ঠেকানো যায়নি ।  বস্তিবাসী ও নিম্নবিত্তদের জন্য বাবর আলী ভোট প্রতি একশো টাকা করে বরাদ্দ করলেও সে টাকা তাদের হাতে পৌঁছায়নি ।  প্রচারের কাজে নিয়োজিত তার নিজের লোকজনই সেই টাকা মেরে দিয়েছে । ৮ )  ভোটে হেরে যাবার আর একটা বড় কারণ হলো ,  ভোটারদের দোয়া না পাওয়া ।  ওয়ার্ডের যেসব ভোটারকে নগদ টাকা দেওয়া সম্ভব নয় ,  তাদের মোবাইল নম্বর সংগ্রহ করে বাবর আলী প্রত্যেকের নম্বরে দু ’ শো টাকা করে ফ্লেক্সি পাঠিয়েছেন এবং এসএমএস করে দোয়া চেয়েছেন ।  কিন্তু নির্বাচনের ফলাফল থেকে দেখা গেছে এই কৌশলে দোয়া চেয়ে তেমন লাভ হয়নি ।  উল্টো রিটার্নিং অফিসারের কাছে জবাবদিহি করতে গিয়ে বাবর আলী পেরেশান ।  ‘ ফ্লেক্সি করে টাকা কে পাঠিয়েছে ,  আমি কী জানি ?  ’  ‘ আপনি দোয়া চেয়ে এসএমএস পাঠাননি ?  ’  ‘ হাঁ ,  পাঠিয়েছি ।  তাতে কী হয়েছে ?  ডিজিটাল বাংলাদেশে আমি ডিজিটাল পদ্ধতিতে ভোটারদের কাছে দোয়া চেয়েছি ।  এতে দোষের কী হলো ?  ’ ৯ )  পরাজয়ের আর একটা কারণ হলো ,  বাবর আলীর চেহারা ।  বাংলা ছায়াছবির ভিলেন ডিপজলের চেহারার সাথে তার চেহারার খুব মিল ।  অনেকটা যমজ ভাইয়ের মতো মনে হয় ।  চেহারার এই সাদৃশ্য নির্বাচনে প্রভাব ফেলেছে ।  তিনি যে খারাপ লোক নন ,  সেটা তার চেহারা দেখে কেউ বিশ্বাস করেনি ।  বস্তিবাসী ও নিম্নবিত্ত ঘরের বউ বেটিরা বিটিভিতে বাংলা ছায়াছবি দেখে ডিপজলকে খুব ভালোভাবেই চেনে ।  তারা কেউ বাবর আলীকে ভোট দেয়নি । ১০ )  বাবর আলী নিজের চেহারা সম্পর্কে সচেতন থাকায় তার পোস্টার ও লিফলেটে নানা এ্যাঙ্গেলের নিরীহ ভঙ্গীর ছবি ছাপিয়ে বিলি করেছেন ।  ছবিতে তার পরনে সাদা পাঞ্জাবী ,  চোখে সুরমা ও মাথায় কিস্তি টুপী ।  কিন্তু এতে তেমন কাজ হয়েছে বলে মনে হয়না । ১১ )  বাবর আলীর প্রতীক ছিল মোরগ ।  লোকজন নিয়ে মানুষের বাড়ি বাড়ি ভোট চাইতে যাওয়ার সময় তার একজন চামচার হাতে সব সময় একটা তাজা মোরগ থাকতো ।  সে প্রার্থীর গা ঘেঁষে দাঁড়িয়ে মোরগটি ভোটারের সামনে উঁচু করে তুলে ধরতো ।  সন্ধ্যের পর মোরগটি জবাই করে বাবর আলীর মদের আসরে উৎসর্গ করা হতো ।  পরদিন সকালে আবার একটি নতুন মোরগ কেনা হতো ।  নির্বাচনে হেরে যাবার পর এ নিয়ে অনেক তর্ক বিতর্ক হয়েছে ।  বোতলের নাপাক পানির সাথে ভোটের মার্কা জবাই করে খেয়ে ফেলা ঠিক কাজ হয়নি ।  তা ’  না হলে এভাবে কেউ হারে ? একজন বাবর আলীর এই এগারোটি তথ্য জানার পর আমার মনে হয়েছে ,  নির্বাচনে তার জেতার কোন কারণ ছিল না ।  আপনাদের কী মনে হয় ?  
                    





গল্পঃ গচ্চা



                        উত্তরবঙ্গের কোন এক জেলার অধিবাসীদের কৃপণতার কথা সবাই জানে ।  তাদের এই কার্পণ্য নিয়ে অনেক মুখরোচক গল্প খোদ উত্তরবঙ্গেই চালু আছে ।  এই জেলার লোকজন নাকি পোস্ট অফিস ও রেল স্টেশনের কাউন্টারে গিয়ে খাম - পোস্টকার্ড ও ট্রেনের টিকিটের দাম নিয়ে দরাদরি করে ।  আমি নিজে অবশ্য এমন অভিজ্ঞতার সম্মুখীন না হলেও একটু ভিন্ন রকম ঘটনা ঘটতে দেখেছি ।  এই জেলার বাসিন্দা আমার এক অফিস কলিগকে দেখেছি ফার্মেসীতে গিয়ে সামান্য বেশি দামের কারণে ডাক্তারের লেখা প্রেসক্রিপশনের বাইরে অন্য ওষুধ নিয়ে বাড়ি ফিরতে ।  বেশি দামের ওষুধটি ছিল একটি নাম করা প্রতিষ্ঠিত কোম্পানির ।  ক্যাপসুল প্রতি মাত্র পঞ্চাশ পয়সা বেশি দিতে হবে বলে তিনি এক অখ্যাত কোম্পানির ওষুধ কিনে দাঁত বের করে হেসে বললেন ,   ‘ শুনলেন তো ,  দোকানদার কী বললো ?  একই ওষুধ ।  শুধু শুধু বেশি দাম দিতে যাবো কেন বলুন ?  ’ আমি বললাম ,   ‘ হক সাহেব ,  এটা বোধহয় ঠিক হলো না ।  ওষুধের মান কিন্তু একটা ফ্যাক্টর ।  দামে এত সামান্য পার্থক্যের জন্য আজে বাজে কোম্পানির ওষুধ না খাওয়াই ভালো ।  ডাক্তার তো ভালো কোম্পানির ওষুধই লিখে দিয়েছেন ।  ’  ‘ আরে রাখেন আপনার ডাক্তার !  ’  আব্দুল হক তুড়ি মেরে ডাক্তারকে উড়িয়ে দিয়ে তার স্ত্রীর জন্য অখ্যাত কোম্পানির ওষুধ কিনে নিয়ে গেলেন ।  কিন্তু এক সপ্তাহ ওষুধ খেয়েও তার স্ত্রীর ব্যথা ভালো হলো না ।  ডাক্তারকে দ্বিতীয় দফা দেখাতে গেলে আবার ফি দিতে হবে এবং ঝাড়ি খেতে হবে বলে হক সাহেব তার কাছে না গিয়ে প্রেসক্রিপশনে লেখা ওষুধ কিনে নিয়ে বাসায় গেলেন ।  তার আগে বাজে ওষুধ দেওয়ার জন্য ফার্মেসীর সেই কর্মচারীর সাথে তার ঝগড়াঝাঁটি ও হাতাহাতি হলো ।  এতে তার চশমার একটা কাঁচ ভেঙ্গে গেল ।  তবে ভালো খবর হলো এই যে ,  নতুন ওষুধ খেয়ে তার স্ত্রীর ব্যথা কমে যেতে লাগলো । আব্দুল হক অফিসে বসে মনে মনে একটা হিসাব কষে আমাকে বললেন ,   ‘ হেনা সাহেব ,  আপনার কথা না শুনে আমার আটানব্বই টাকা গচ্চা গেল ।  সেদিন আপনি আমাকে আর একটু ভয় দেখালেন না কেন ?  তাহলেই তো ওই ওষুধটা আর নিতাম না ।  ওফ্ !  আটানব্বই টাকা !  ভাবতে পারেন ?  ’ আমি বললাম ,   ‘ ভেবে আর কী হবে ?  হিসাবের গরমিল হলো এখন ভাবনার বিষয় ।  আপনার গচ্চা যাওয়া টাকার হিসাবে একটু গরমিল আছে ।  আরও কিছু টাকা বোধহয় যোগ হবে ।  ’  ‘ কী রকম ,  কী রকম ?  ’  আব্দুল হক নিজের চেয়ার ছেড়ে উঠে আমার কাছে এসে উদ্বিগ্ন কণ্ঠে তার মানসাঙ্কের হিসাবটা বুঝিয়ে দিলেন ।  বললেন ,   ‘ সাত টাকা করে একটা ক্যাপসুলের দাম ।  প্রতিদিন দু ’ টা করে খেলে চৌদ্দ টাকা হয় ।  আমি এক সপ্তাহের ওষুধ নিয়েছিলাম ।  তাহলে চৌদ্দ ইনটু সাত মোট আটানব্বই টাকা হচ্ছে না ?  ’ আমি বললাম ,   ‘ সেটা তো ঠিক আছে ।  কিন্তু ফার্মেসী দোকানের কর্মচারীর সাথে ঘুষোঘুষি করে যে চশমার একটা কাঁচ ভেঙ্গে এলেন ,  ওটার দাম ধরবেন না ?  চশমা ছাড়া তো আপনি একটা লেখাও পড়তে পারেন না ।  অফিসে কাজ করবেন কীভাবে ?  ’  ‘ তাই তো !  ওহ্ সর্বনাশ !  আপনি তো ঠিক কথাই বলেছেন ।  ’  আব্দুল হক উদ্বিগ্ন কণ্ঠে বললেন ,   ‘ আচ্ছা ,  চশমার একটা কাঁচের দাম কত হবে আপনার আইডিয়া আছে ?  ’  ‘ না ভাই ।  আইডিয়া নাই ।  চশমার দোকানে গেলেই জানতে পারবেন ।  তবে সেখানে গিয়ে পয়সা বাঁচানোর জন্য যদি আবার কম পাওয়ারের কাঁচ নেন তো পরে খরচা আরও বেড়ে যাবে বলে দিচ্ছি ।  ’  ‘ আরে না !  কী যে বলেন না !  চশমার কাঁচে যে পাওয়ার লাগবে সেটাই তো নিতে হবে ।  কম পাওয়ার নিলে ও কাঁচ কী কাজে লাগবে ?  মাঝখান থেকে চোখটা আরও খারাপ হবে ।  ’  ‘ এই তো বেশ বুঝতে পারছেন ।  তাহলে এবার দোকানে গিয়ে চশমার কাঁচ লাগান আর কাঁচের দাম ওষুধের দামের সাথে যোগ করে দেখুন মোট কত টাকা গচ্চা গেল ।  চশমার জন্য এ ক ’ দিনে আপনার কিন্তু অনেক ফাইল পেন্ডিং পড়ে গেছে ।  ’ আব্দুল হক বিরক্তির সাথে হাত নেড়ে বললেন ,   ‘ আপনি তো বলেই খালাস ।  আরে ভাই ,  আমার দুই চোখে দুই রকম পাওয়ার ।  ডান চোখের পাওয়ার যে কত ছিল সেটা তো এখন আমার মনে নেই ।  আট দশ বছর আগে নেওয়া চশমা ।  এতদিন কী আর মনে থাকে ?  ’  ‘ চশমার প্রেসক্রিপশনটা নিয়ে দোকানে যাবেন ।  ’  ‘ অতদিন আগের প্রেসক্রিপশন যদি বাসায় খুঁজে না পাই ?  আট দশ বছরে তিনবার বদলী হয়েছি ।  ওই প্রেসক্রিপশন কী আর আছে ?  মনে হয় খুঁজে পাওয়া যাবে না ।  ’  ‘ তাহলে চোখের ডাক্তারকে দেখিয়ে নতুন প্রেসক্রিপশন নিতে হবে ।  সে ক্ষেত্রে চোখের ডাক্তারের ফিও গচ্চা যাওয়া টাকার সাথে যোগ করতে হবে ।  তিনি তো আর বিনে পয়সায় প্রেসক্রিপশন দেবেন না ।  এ্যামাউন্টটা তাহলে আর একটু বাড়বে ।  ’ আব্দুল হক দু ’ হাতে মাথার চুল খামচে ধরে হতাশ গলায় বললেন ,   ‘ নাহ্ ,  আপনি একের পর এক আমার খরচ শুধু বাড়িয়েই যাচ্ছেন ।  এত টাকা আমি পাবো কোথায় ?  ’  ‘ ওই ফালতু ওষুধ কোম্পানির নামে একটা ক্ষতিপূরণের মামলা ঠুকে দেন ।  দেখবেন আপনার সব টাকা পেয়ে গেছেন ।  ’  ‘ আমার এই বিপদের দিনে আপনি ঠাট্টা করছেন ?  ’ কথাবার্তা সেন্টিমেন্টাল পর্যায়ে চলে যাচ্ছে দেখে আমি আর কিছু বললাম না ।  আব্দুল হক আমার ওপর বিরক্ত হয়ে চলে গেলেন ।  বাসায় গিয়ে তিনি সম্ভব অসম্ভব সব জায়গায় লাঙ্গল চষা করে খুঁজেও প্রেসক্রিপশন পেলেন না ।  অগত্যা কী আর করা !  ডাক্তারের ফি এড়ানোর জন্য লায়নস চক্ষু হাসপাতালের আউটডোরে কুড়ি টাকা দিয়ে টিকিট কেটে তিনি চোখ দেখালেন ।  সেখানে তার বাঁ চোখের পাওয়ারও বদলে দেওয়া হলো ।  কিন্তু তিনি চশমার দোকানে গিয়ে বিস্তর দরদাম করে শুধু ভেঙ্গে যাওয়া চশমার ডান চোখের কাঁচ লাগিয়ে নিয়ে চলে এলেন । এরপর একদিন অফিসে বসে কাজ করতে করতে আব্দুল হক ফিস ফিস করে আমাকে বললেন ,   ‘ আচ্ছা ,  মামলা করলে কী সত্যিই ক্ষতিপূরণ পাওয়া যাবে ?  ’ আমি বললাম ,   ‘ ভেজাল বা অকেজো ওষুধের জন্য তো ওষুধ কোম্পানির বিরুদ্ধে মামলা করা যায় বলে শুনেছি ।  এখন ক্ষতিপূরণ কী পাবেন না পাবেন সেটা একজন উকিলের সাথে পরামর্শ করে দেখতে হবে ।  ’  ‘ তাহলে তো আবার উকিলকে ফি দিতে হবে ।  তাই না ?  ’  ‘ শুধু ফি বলছেন কেন ?  মামলার অন্যান্য খরচ আছে না ?  স্ট্যাম্পের খরচ ,  মুহুরীর খরচ ,  ওকালতনামা .  .  .  .  .  .  .  .  .  .  .  .  .  .  .  ।  ’ হক সাহেব দু ’ হাতে মাথার চুল খামচে ধরে ডুকরে উঠলেন ।  আমার দুই হাত তার নিজের হাতের মধ্যে নিয়ে কাঁদো কাঁদো গলায় বললেন ,   ‘ আর বলবেন না প্লিজ !  ’  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  * 






গল্পঃ ঘুম নেই



                        সাধারণতঃ যারা উল্টোপাল্টা কথাবার্তা বলে বা অস্বাভাবিক আচরণ করে ,  তাদেরকে আমরা পাগল বলে থাকি ।  কিন্তু আপনি জানেন কী সোজাসাপ্টা কথাবার্তা বলা লোকেরাও পাগল হয় ?  আজ এমন একজন পাগলের কথা বলবো ,  যার কথাবার্তা ছিল সোজাসাপ্টা এবং আচার আচরণও ছিল স্বাভাবিক ।  পুরোপুরি পাগল হয়ে যাওয়ার আগে পর্যন্ত তার মানসিক ভারসাম্যের অভাব কেউ বুঝতে পারেনি ।  তিনি ছিলেন মেডিসিনের একজন নাম করা ডাক্তার ।  পাবনা মেন্টাল হসপিটালে যাওয়ার আগে এক স্বনামধন্য ক্লিনিকে রীতিমতো চেম্বার নিয়ে বসে তিনি রোগী দেখতেন ।  শত শত রোগীর প্রেসক্রিপশন লিখে দিয়েছেন তিনি ।  সেসব রোগীরা সুস্থও হয়েছে ।  এক পর্যায়ে এসে ডাক্তার সাহেব নিজেই অসুস্থ হয়ে গেলেন । কিন্তু ঐ যে কথায় আছে না ,  গোয়ালা নিজের দই খায়না ।  এই ডাক্তার সাহেব নিজের অসুখ বিসুখ হলে বরাবর অন্য ডাক্তারের শরণাপন্ন হতেন ।  একবার তার ইনসমনিয়া  ( অনিদ্রা রোগ )  হলো ।  ইনসমনিয়ার ওষুধের নাম তার বিলক্ষন জানা আছে ।  ডজন ডজন রোগীকে তিনি মুড়ি মুড়কির মতো প্রেসক্রাইব করেছেন ।  কিন্তু নিজের ইনসমনিয়া হওয়ায় তিনি একজন সাইকিয়াট্রিষ্টের কাছে গেলেন । একজন ডাক্তার আর একজন ডাক্তারের কাছে গেছেন ।  স্বাভাবিকভাবে জাতভাই হিসাবে তাকে অনেক খাতির যত্ন করা হলো ।  সাইকিয়াট্রিষ্ট ভদ্রলোক ডাক্তার সাহেবের শারীরিক পরীক্ষা নিরীক্ষা শেষে ইনসমনিয়ার পূর্বাপর তথ্য জানতে চাইলেন ।  প্রধান প্রশ্ন ছিল ,  ইনসমনিয়ার আগে ডাক্তার সাহেবের পারিবারিক ,  সামাজিক বা পেশাগত কোন সমস্যা হয়েছিল কী না ? ডাক্তার সাহেব বললেন ,   ‘ আমার স্ত্রী আমার ছেলের এক বন্ধুর সাথে পালিয়ে গেছে ।  ’ আঁতকে ওঠার মতো কথা ।  কিন্তু পেশাগত কারণে সাইকিয়াট্রিষ্টদের নার্ভ শক্ত রাখতে হয় ।  রোগীর কথাবার্তায় তারা কখনো আঁতকে ওঠেন না ।  এমন অনেক আঁতকে ওঠার মতো কথা তাদেরকে প্রায়ই শুনতে হয় ।  তিনি নির্বিকার কণ্ঠে জিজ্ঞেস করলেন ,   ‘ আপনার ছেলে মেয়ে কয়জন ?  ’  ‘ একটাই ছেলে ।  মেয়ে নাই ।  ’  ‘ ছেলে কী করে ?  ’  ‘ সে মেডিক্যাল কলেজের ফোর্থ ইয়ারের ছাত্র ।  ’  ‘ আচ্ছা ডাক্তার সাহেব ,  কিছু মনে করবেন না ।  পালিয়ে যাওয়া স্ত্রী কী আপনার দ্বিতীয় পক্ষ ?  ’  ‘ মাই গড !  ’  ডাক্তার সাহেব হাত তালি দিয়ে উৎফুল্ল কণ্ঠে বললেন ,   ‘ আপনি জানলেন কীভাবে ?  ’  ‘ আমি জানি না ।  অনুমান করে বলেছি ।  ছেলেটি কী এই পক্ষের ,  না প্রথম পক্ষের ?  ’  ‘ প্রথম পক্ষের ।  ওর মা ওকে জন্ম দিয়ে মারা গেছে ।  মেডিক্যাল বোর্ড বসিয়েও তাকে বাঁচাতে পারিনি ।  ছেলে তার নানা - নানীদের কাছে মানুষ হয়েছে ।  এই তো মাত্র ছয় সাত বছর আগে আমি দ্বিতীয় বিয়ে করার পর ওকে আমার কাছে নিয়ে এসেছি ।  সৎ মায়ের সাথে প্রথম দিকে ওর সম্পর্ক ভালোই ছিল ,  কিন্তু পরের দিকে বনিবনা ছিল না ।  কিছুদিন থেকে সে হোস্টেলে চলে যাওয়ার কথা বলছিল ।  আমি এটা ওটা বলে ওকে আটকে রেখেছিলাম ।  এখন তো সে তার সৎ মা ও বন্ধুকে খুন করার জন্য ধারালো ছুরি নিয়ে ঘুরে বেড়াচ্ছে ।  ’ ডাক্তার সাহেবের এ কথা শুনেও সাধারণ মানুষের আঁতকে ওঠার কথা ।  কিন্তু সাইকিয়াট্রিষ্ট ভদ্রলোক নির্বিকার ।  তিনি ডাক্তার সাহেবের পালিয়ে যাওয়া স্ত্রীর বয়সের একটা আন্দাজ পেলেন ।  মনে মনে হিসাব করে বুঝলেন ,  ডাক্তার সাহেবের সাথে তার স্ত্রীর বয়সের বড় রকমের ব্যবধান রয়েছে ।  কারণ ডাক্তার সাহেব কিছুদিন আগে সরকারি চাকরি থেকে রিটায়ার করে ফুলটাইম প্রাইভেট প্র্যাকটিস করছেন ।  ইনসমনিয়ার কারণে ডাক্তার সাহেবের পেশাগত কাজে ব্যাঘাত ঘটছে কী না এই প্রশ্নের উত্তরে জানা গেল ব্যাঘাত ঘটছে ।  সম্প্রতি তিনি একজন উচ্চ রক্তচাপের রোগীকে শিশুদের প্যারাসিটামল সিরাপের প্রেসক্রিপশন লিখে দিয়েছেন ।  এমন ভুল ভ্রান্তি আরও হচ্ছে কী না কে জানে ?  দিনে দিনে তার রোগী ও আয় - উপার্জন কমে যাচ্ছে ।  তার মেডিক্যাল রেজিস্ট্রেশন বাতিল হয়ে যেতে পারে । ডাক্তার সাহেব সাইকিয়াট্রিষ্টের কাছে ইনসমনিয়ার চিকিৎসা নিলেন ঠিকই ,  কিন্তু দু ’ সপ্তাহ ওষুধপত্র খাওয়ার পর সেগুলো ছুঁড়ে ফেলে দিয়ে বাসার ভেতর উলঙ্গ হয়ে ঘুরে বেড়াতে লাগলেন ।  এই ঘটনার কয়েকদিন আগে পত্রিকায় একটা খবর ছাপা হয়েছিল ।  শিরোনাম ছিল ,   “ মেডিক্যাল ছাত্রের হাতে বন্ধু ও বন্ধুপত্নী খুন ।  ”  ডাক্তার সাহেবের আত্মীয়স্বজন তাকে বুঝিয়ে সুঝিয়ে বহু চেষ্টা করেও কাপড় পরাতে না পেরে শেষে জোর জবরদস্তি করে কাপড় চোপড় পরিয়ে পাবনা মেন্টাল হসপিটালে ভর্তি করে দিয়ে এলো । কয়েক মাস পর পাবনা থেকে সুস্থ হয়ে ফিরে এসে ডাক্তার সাহেব জেলখানায় গেলেন ছেলের সাথে দেখা করতে ।  জানা গেল ,  মস্তিষ্ক বিকৃতির কারণে তার ছেলেকে হ্যান্ডকাফ ও ডাণ্ডাবেড়ি পরিয়ে কড়া পাহারায় সুরক্ষিত সেলে রাখা হয়েছে ।  অতি সত্ত্বর তাকে চিকিৎসার জন্য পুলিশি প্রহরায় পাবনার মানসিক হাসপাতালে পাঠানো হবে ।  জেল কোডের বিধান অনুযায়ী এই ধরনের আসামীর সাথে কারো দেখা করার কোন সুযোগ নেই । ডাক্তার সাহেব ছেলের সাথে দেখা করতে না পেরে হতাশ হয়ে ফিরে এলেন ।  তার প্রথম স্ত্রীর ছোট বোন ও তার স্বামী তাকে সান্ত্বনা দিয়ে বললো ,   ‘ মামুনের কিছু হবেনা দুলাভাই ।  ওর মামলায় আমরা নাম করা উকিল দিয়েছি ।  দেখবেন ও ঠিকই খালাস হয়ে বেরিয়ে আসবে ।  ’  ডাক্তার সাহেবের ছোট ভাই বললো ,   ‘ আপনি চিন্তা করবেন না ভাইজান ।  যত টাকা খরচ করতে হয় আমরা করবো ।  মামুনকে খালাস করে আনবোই ।  ’ ডাক্তার সাহেব চিৎকার করে বললেন ,   ‘ খালাস হয়ে কী হবে ?  তোমাদের উকিল কী ওর ব্রেন ভালো করে দিতে পারবে ?  তোমরা কী জানো না যে মামুন পাগল হয়ে গেছে ?  জেলখানায় ওকে ডাণ্ডাবেড়ি পরিয়ে রাখা হয়েছে ?  ’ আত্মীয়স্বজন সবাই চুপ ।  তারা মামুনের অবস্থার কথা জানে ।  এখন এই প্রশ্নের উত্তর তারা কী দেবে ?  ডাক্তার সাহেব বললেন ,   ‘ তোমরা আমাকে আবার পাগলা গারদে রেখে এসো ।  সেখানে মামুনের সাথে আমার দেখা হবে ।  ’  ‘ আপনি তো এখন সুস্থ হয়ে গেছেন ।  আবার পাগলা গারদে যাবেন কেন ?  আর ওরা সুস্থ লোককে ভর্তিই বা করবে কেন ?  ’  ‘ না ,  না ,  আমি সুস্থ নই ।  ’  কেউ কিছু বুঝে ওঠার আগেই ডাক্তার সাহেব নিজের কাপড় চোপড় সব খুলে ফেলে আত্মীয়স্বজনের সামনে সম্পূর্ণ উলঙ্গ হয়ে গেলেন ।  তারপর দৌড়ে বারান্দায় গিয়ে গ্রিল ধরে ঝাঁকিয়ে পথচারীদের দৃষ্টি আকর্ষণ করে চিৎকার করে বলতে লাগলেন ,   ‘ এই হারামজাদারা ,  তোরা কী দেখতে পাচ্ছিস না যে আমি পাগল ?  আমাকে তোরা পাগলা গারদে দিয়ে আয় ।  সেখানে মামুন আসবে রে কুত্তার বাচ্চারা ,  মামুন আসবে ।  ’ বদ্ধ পাগল অবস্থায় ডাক্তার সাহেবকে হাত পা বেঁধে আবার পাগলা গারদে দিয়ে আসা হলো ।  সেখানে কড়া ঘুমের ইনজেকশন দিয়ে তাকে অধিকাংশ সময় ঘুম পাড়িয়ে রাখা হতো ।  কখনো কখনো ঘুমের ওষুধেও কাজ হতো না ।  বিপজ্জনক রোগীদের জন্য নির্ধারিত লোহার দরজাওয়ালা আলাদা কেবিনে তার হাতে পায়ে লোহার শেকল দিয়ে বেঁধে রাখা হতো ।  এভাবে মাস খানেক যাওয়ার পর চরম উন্মাদ অবস্থায় তার ম্যাসিভ হার্ট এ্যাটাক হলো ।  মায়োকার্ডিয়াল ইনফার্কশনের সাথে নানারকম শারীরিক জটিলতায় খুব দ্রুত তিনি মৃত্যুর কোলে ঢলে পড়লেন ।  হাসপাতাল থেকে তার আত্মীয়স্বজনকে খবর দেওয়া হলে তারা পরদিন এসে তার লাশ নিয়ে গেল । ওদিকে নানারকম আইনী জটিলতা এবং জেল কোডের নির্মম বিধি বিধানের গ্যাঁড়াকলে পড়ে জোড়া খুনের আসামী মামুনের মানসিক চিকিৎসার ব্যবস্থা বিলম্বিত হতে লাগলো ।  তার বাবার মৃত্যুর কয়েক মাস পরে আত্মীয়স্বজনদের অক্লান্ত চেষ্টায় অবশেষে একদিন জেল কর্তৃপক্ষ তাকে কড়া পুলিশি প্রহরায় হ্যান্ডকাফ ও ডাণ্ডাবেড়ি পরিয়ে পাবনার মানসিক হাসপাতালে স্থানান্তর করলো ।  বিপজ্জনক রোগীদের জন্য সেই লোহার দরজাওয়ালা নির্ধারিত কেবিনে ঠাঁই হলো তার ।  হাসপাতাল কর্তৃপক্ষের লোক ছাড়াও স্থানীয় থানার দু ’ জন করে পুলিশ পালাক্রমে কেবিনের দরজার সামনে বসে তাকে পাহারা দিতে লাগলো ।  প্রথম প্রথম মামুন খুব শান্ত থাকলেও একদিন সে কেবিনের দেয়ালে নখের আঁচড় কেটে লেখা নিজের নাম দেখে উত্তেজিত হয়ে পড়লো ।  সে চিৎকার করে বলে উঠলো ,   ‘ এখানে আমার নাম লিখেছে কে ?  এই শয়তানের বাচ্চারা ,  মুছে দে ।  আমার নাম মুছে দে এখুনি ।  আমার কোন নাম নাই ,  তোরা জানিস না ?  ’  তারপর গলার স্বর খাদে নামিয়ে কাঁদতে কাঁদতে বললো ,   ‘ জেলার সাহেব ,  ও জেলার সাহেব ,  আপনি কী আমার কথা শুনতে পাচ্ছেন ?  এই নামটা মুছে দিন না ,  প্লিজ !  ’ খুন করে ধরা পড়ার পর মামুন প্রথমে নিজের নাম ভাঁড়িয়ে অন্য নাম বলেছিল ।  পরে একটু একটু করে মানসিক ভারসাম্য হারাতে শুরু করলে জেলখানায় কেউ তার নাম ধরে ডাকলে সে জবাব দিত না ।  বেশি পীড়াপীড়ি করলে সে বলতো ,  তার কোন নাম নেই ।   *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  * 
                    





গল্পঃ পচা পাগলার পালা



                         আপনারা কী কোন পাগলকে কখনো মদ খেতে দেখেছেন ?  আমি আজ এক পাগলের কথা বলবো ,  যে মদ খেত । তার নাম পচা পাগলা ।  বদ্ধ পাগলদের মতো সে কিন্তু দিগম্বর হয়ে ঘুরতো না ।  বরং ঠিক তার উল্টো ।  ফুলপ্যান্টের ওপর গিঁট বেঁধে পরা ছেঁড়া ফাটা লুঙ্গি আর নোংরা পাঞ্জাবির ওপর বিবর্ণ ফুলহাতা শার্ট ।  এই ছিল তার শীত গ্রীষ্ম সারা বছরের পোশাক ।  অবশ্য তাকে স্যান্ডেল বা জুতা পরতে কেউ দেখেনি ।  খালি পায়ে হাতে একটা ছড়ি নিয়ে বাজারের কশাইপট্টিতে সে কুকুর তাড়িয়ে বেড়ায় । সূর্য উঠার আগে থেকে কশাইপট্টির ভেতর গরু ছাগল জবাই করা শুরু হয়ে যায় ।  পচা পাগলার ডিউটিও তখন থেকে শুরু ।  সে রাতের বেলা তাড়ি খেয়ে কশাইপট্টির ভেতর শুয়ে থাকে ।  তাড়ি হলো খেজুর বা তালের রস পচিয়ে তৈরি করা এক ধরণের মদ ।  এই মদ খেয়ে পচা পাগলা রাতে ঘুমিয়ে থাকে ।  ডোজ একটু বেশি হলে সে উল্টোপাল্টা বকতে বকতে ঘুমিয়ে যায় ।  ডোজ কম হলে সারা রাত না ঘুমিয়ে সে ঝিম মেরে বসে থাকে ।  ভোরে গরু ছাগলের গলায় ছুরি চালানোর সাথে সাথে নেড়ি কুত্তাগুলো রক্তের গন্ধ পেয়ে ছুটে আসে ।  তখন পচা পাগলার ডাক পড়ে ।   ‘ এই পচা ’  ,   ‘ এই পচা ’  ,   ‘ আয় রে ’  - কশাইদের হাঁক ডাক শুনে পচা পাগলা সাঁই সাঁই করে ছড়ি ঘোরাতে ঘোরাতে এসে হাজির ।  কিন্তু যারা শুধু  ‘ পচা ’  বলে ডাকে ,  তাদের ডিউটি সে করতে চায় না ।  তার টাইটেল সহ তাকে ডাকতে হবে ।  অর্থাৎ ,   ‘ পচা পাগলা ’  ।  কশাইদের কেউ কেউ যখন দেখে যে ,  কুত্তা মুখ লাগিয়ে রক্ত চাটছে অথবা পশুর নাড়িভুঁড়ি নিয়ে টানাটানি করছে অথচ পচা পাগলা ছড়ি হাতে চুপচাপ দাঁড়িয়ে ,  তখন তারা বুঝতে পারে যে পচাকে তার টাইটেল সহ ডাকা হয়নি ।  তারা তখন চিৎকার করে বলে ,   ‘ আবে ওই পচা পাগলা ,  কুত্তাগুলা তাড়া ভাই ,  তাড়া !  ’ ব্যস্ ,  পচা পাগলার প্লে বাটনে চাপ পড়ে যায় ।  সে মুহূর্তের মধ্যে সাঁই সাঁই করে ছড়ি ঘুরিয়ে ধমক দিয়ে কুত্তা গুলো তাড়িয়ে দেয় ।  একটু পরে কুত্তা গুলো একটা একটা করে আবার এসে জড়ো হয় ।  পচা আবার তাড়া করে ওদের ।  এভাবে মাংস বিক্রি শেষ না হওয়া পর্যন্ত বেলা বারোটা একটা অব্দি সে ডিউটি করে ।  কশাইরা তাকে সকালের চা - নাস্তা খাওয়ায় ।  দুপুরে হোটেলে খাওয়ার জন্য টাকা দেয় ।  তাড়ি ও বিড়ি – সিগ্রেট খাওয়ার জন্যও কিছু দেয় ।  পাগলের মাথা ঠাণ্ডা না থাকলে সে ডিউটি করবে কেন ? দুপুরে খাওয়ার পর ছড়ির মাথায় বাংলাদেশের পতাকা বেঁধে ঘাড়ে নিয়ে পচা পাগলা রাস্তায় বেরিয়ে পড়ে ।  শহরের এ মাথা থেকে ও মাথা পর্যন্ত তার দৃপ্ত পদচারনা শুরু হয়ে যায় ।  কিন্তু মুখে তার কোন শ্লোগান বা সংলাপ নেই ।  ফাজিল ছেলেদের ছোঁড়া ইট পাটকেলকে সে ভ্রুক্ষেপ করে না ।  কঠিন মুখ করে পতাকা হাতে খালি পায়ে সে শহরের রাস্তা দাপিয়ে বেড়ায় ।  এভাবে হাঁটতে হাঁটতে শহর ছাড়িয়ে সে চলে যায় তাড়ির ভাটির দিকে ।  সেখানে সে কখনো মাগনা তাড়ি খায় না ।  মজিদ ভাটিওয়ালাকে রোজ দশ টাকা ধরিয়ে দিয়ে সে মাটির খোলা ভর্তি এক খোলা তাড়ি নিয়ে বসে যায় ।  অন্যান্য তাড়িখোররা নেশার ঘোরে পচা পাগলার গান শোনার জন্য তাকে এক আধ গ্লাস তাড়ি অফার করে ।  পচা সসম্মানে অফার গ্রহন করলেও একটা গানের প্রথম দুটো কলি ছাড়া সে অন্য গান জানে না ।   “ ঝুম বারাবার ঝুম শরাবি ,  ঝুম বারাবার ঝুম !  ”  গানের এই একই পংক্তি বার বার শুনতে শুনতে বিরক্ত হয়ে তাড়িখোররা পচা পাগলাকে তাড়িয়ে দেয় ।  একে তো পাগল ,  তার ওপর আবার তাড়ি খেয়ে মাতাল ।  পচা পাগলা টলতে টলতে রওনা দেয় তার আশ্রমে ।  আশ্রম বলতে সেই কশাইপট্টি ।  পাগল হোক আর মাতাল হোক ,  দুটো জিনিষের কথা সে কখনো ভোলে না ।  হাতের ছড়ি আর কশাইপট্টির ঠিকানা । অন্য পাগলদের মতো পচা পাগলা বক বক করে না ।  একমাত্র কুকুর তাড়ানো ছাড়া তার কোন হিংস্র আচরণও নেই ।  শোনা যায় ,  এক সময় নাকি তার বাড়ি ঘর সবই ছিল ।  একাত্তর সালে যুদ্ধের সময় বউ ছেলেমেয়ে নিয়ে নৌপথে সীমান্ত পাড়ি দিতে গিয়ে নৌকাডুবি হয়ে পদ্মার খরস্রোতা জলে সবাই ডুবে যায় ।  পচা পাগলা সাঁতরে কূলে উঠে নিজের প্রাণ বাঁচায় ।  কিন্তু পরিবারের সবাইকে হারিয়ে তখন থেকে তার মাথা সামান্য টাল হয়ে যায় ।  জনশ্রুতি আছে ,  যুদ্ধের শেষের দিকে রাজাকাররা তার মাথায় রাইফেলের বাঁট দিয়ে আঘাত করে তাকে আরও টাল বানিয়ে দেয় । তার সম্পর্কে সত্য মিথ্যা অনেক কিছুই জানা যায় না ।  কেউ বলে ,  পচা পাগলা হিন্দু ,  কেউ বলে মুসলমান ।  মাঝে মাঝে সে দু ’ একদিনের জন্য কশাইপট্টি থেকে উধাও হয়ে যায় ।  কোথায় যায় ,  কে জানে ?  জিজ্ঞেস করলে সে কোন জবাব দেয় না ।  কেউ তার সাথে কথা বলতে চাইলে সে বিরক্ত বোধ করে । তাড়ি খেলে পচা পাগলা দিলদরিয়া হয়ে যায় ।  হাতের মুঠোয় যা দু ’ একটাকা থাকে ,  তা ’  সে ভিক্ষুককে দিয়ে দেয় ।  একবার এক ভিক্ষুকের সাথে এ নিয়ে তার ভীষণ ধ্বস্তাধস্তি হলো ।  ভিক্ষুক পাগলের ভিক্ষা নেবে না ,  আর পাগল ভিক্ষা না দিয়ে ছাড়বে না ।  পচা যতবার দু ’ টাকার কয়েন ভিক্ষুকের থালায় রাখে ,  ভিক্ষুক ততবার সেটা তুলে ফেলে দেয় ।  কয়েন কুড়িয়ে এনে আবার দিতে গেলে ভিক্ষুক পচা পাগলাকে তাড়া করে ।  পচা দৌড়ে পালিয়ে যায় ।  দূরে দাঁড়িয়ে বিড় বিড় করে বলে ,   ‘ শালা ফকির না পাগল ?  ’ একবার পচা পাগলাকে পুলিশ ধরে নিয়ে গেল ।  কশাইপট্টিতে মাংস কিনতে আসা সিভিল ড্রেসের এক পুলিশ অফিসার তার মানিব্যাগ হারিয়ে ফেলে পচা পাগলাকে পকেটমার ভেবে ধরে ফেললো ।  কশাইরা যতই বলে ,   ‘ ও পকেটমার না স্যার ,  পাগল ’  ,  অফিসার ততই ক্ষেপে যায় ।  পচাকে চড় থাপড় দিয়ে পায়ের কাছে বসিয়ে রেখে অফিসার ওয়াকি টকিতে থানায় খবর দিল ।  থানা থেকে পুলিশ এসে তাকে হ্যান্ডকাফ লাগিয়ে ধরে নিয়ে গেল ।  কশাইরা সবাই একযোগে প্রতিবাদ করলেও কোন ফল হলো না । বিকেল বেলা সব কশাই এক হয়ে বাজারের আরো লোকজন নিয়ে থানায় গেল পচাকে ছাড়িয়ে আনতে ।  কিন্তু সেখানে গিয়ে পচা পাগলার অবস্থা দেখে সবার মন খারাপ ।  পচাকে মার ধোর করে হাত পা বেঁধে থানার হাজত ঘরের মেঝেতে উপুড় করে শুইয়ে রাখা হয়েছে ।  তার নোংরা পোশাক আশাক ছিঁড়ে ফালি ফালি ।  কিন্তু এত কিছু করেও তার কাছ থেকে কোন মানিব্যাগ পাওয়া যায়নি ।  পচা পাগলা কশাইদের দেখে ভেউ ভেউ করে কেঁদে ফেললো ।  কশাইরা পুলিশের সাথে অনেক কথা কাটাকাটি করে কিছু টাকা পয়সা ভেট দিয়ে পচাকে থানা থেকে ছাড়িয়ে নিয়ে এলো । কিন্তু পরদিন থেকে পচা পাগলার ভিন্নরূপ ।  কশাইরা তাকে নতুন কাপড় চোপড় কিনে দিলেও সে সেসব গা থেকে খুলে ফেলে দিগম্বর হয়ে বাজারের মধ্যে ঘুরে বেড়াতে লাগলো ।  বহু চেষ্টা করেও তাকে কাপড় পরানো গেল না ।  বাজারের দোকানদাররা মহা বিব্রত ।  তারা হাই হুই করে পাগলাকে তাড়া করলে সে দৌড়ে বাজারের এক গলি থেকে আর এক গলিতে চলে যায় ।  সেখানে তাড়া খেয়ে সে আবার অন্যদিকে পালায় ।  কিন্তু বাজার থেকে সে বেরোয় না ।  মহা মুশকিল ! বাজার করতে আসা লোকজন লজ্জায় চোখ ঢেকে দোকানদারদের বকাঝকা করে ।  বাজারে নারী পুরুষ অসংখ্য কাস্টোমার ।  তাদের মধ্যে এক ন্যাংটো পাগল ছোটাছুটি করছে ।  এমন হলে তো এ বাজারে আর আসা যাবে না !  দোকানদাররা এ পাগলকে তাড়িয়ে দিচ্ছে না কেন ? অবশ্য দোকানদাররা না পারলেও পচা পাগলা এতদিন যাদের ছড়ি ঘুরিয়ে তাড়িয়ে বেড়াতো ,  সেই কুকুর গুলোই তাকে বাজার থেকে তাড়িয়ে দিল ।  পোশাকধারী পুলিশ আর পোশাকবিহীন পাগলকে তাড়া করা কুকুরের সহজাত স্বভাব ।  রহস্যজনক কারণে তারা এই দুই শ্রেণীর লোককে পছন্দ করে না ।  পচা পাগলার উদোম দেহ দেখে প্রথমে ভড়কে গেলেও পরে কুকুর গুলো ঘেউ ঘেউ করে তাড়া করলো তাকে ।  সম্ভবতঃ এতদিন পচাকে পোশাক পরা অবস্থায় দেখে তারা বুঝতে পারেনি যে ,  সে পাগল ।  দিগম্বর পচা পাগলাকে তারা কামড়ে হাঁচড়ে রক্তাক্ত করে ফেললো ।  কুকুরের কবল থেকে বাঁচার জন্য পচা ঊর্ধ্বশ্বাসে দৌড়ে পালিয়ে গেল বাজার থেকে । এরপর আর দেখা যায়নি তাকে ।  কেউ কেউ বলে ,  শহর থেকে দূরে ময়লা ফেলার এক ভাগাড়ে পচা পাগলা নাকি উদোম শরীরে মরে পড়ে ছিল ।  হতেও পারে ।  কে খোঁজ রাখে এসব পাগল ছাগলের ?   *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  






গল্পঃ গোলাপী আগুন



                         আমার পিতৃদত্ত একটাই নাম সবুর আলি ।  কিন্তু লোকজনের কাছে আমার নাম দুটো ।  একটা হল  ‘ বাঙ্গাল সবুর ’  আর একটা হল  ‘ শুকনা সবুর ’  ।  আমি ভাটি এলাকার নদীভাঙ্গা দেশের লোক ।  এই উজান দেশে এসে বসতি করেছি বলে এখানকার স্থানীয়রা আমায় আদর করে  ‘ বাঙ্গাল সবুর ’  বলে ডাকে ।  এদেরই আবার কেউ কেউ ডাকে  ‘ শুকনা সবুর ’  নামে ।  পেট পুরে খেতে না পেয়ে শুকিয়ে গেছি ,  চোয়ালের হাড় উঁচু হয়ে গেছে ,  পেটটা ভেতরের দিকে ঢুকে গেছে অথবা খালি গায়ে থাকলে আমার পাঁজরের হাড় গোনা যায় এসবের কোনটাই কিন্তু আমার এই  ‘ শুকনা সবুর ’  নামের শানে নজুল নয় ।  আসলে কি জানেন ,  বলতে লজ্জাও হচ্ছে ,  আমি রোজ গাঁজা খাই ।  দু ’ বেলা ভাত না খেলেও চলবে ,  কিন্তু সন্ধ্যের পর সাহেব বাজারের পাইকারি মাছের আড়তের পেছনে জমজমাট আসরে বসে গাঁজার কল্কেতে দুচারটা টান না দিলে আমার জিন্দেগীটাই ফাউল হয়ে যায় ।  গাঁজার সাথে সাথে চলতে থাকে কমদামী কড়া সিগারেট অথবা নাসির বিড়ি ।  যারা বিড়ি খায় তাদের কথা হল ,   ‘ মাংস খেলে খাসির ,  আর বিড়ি খেলে নাসির ’  ।  আসরের কেউ কেউ বাংলা বা চুঁয়ানিও খায় ।  অফার পেলে আমিও খাই ।  তবে কিনে খাবার সামর্থ্য নাই ।  আমার জন্য তাই গাঁজাই ভালো ।  আড়তের পালাদারি করে আমার সারাদিনের কামাই আশি নব্বই টাকা ।  মাছের আমদানি বেশি হলে একশো টাকা ছাড়িয়ে যায় ।  আড়তের পাশে রমজান মিয়ার হোটেলে খাওয়ার বিল দেই চল্লিশ পঞ্চাশ টাকা ,  সন্ধ্যের পর দু ’ পুরিয়া গাঁজার বিল কুড়ি টাকা আর সারাদিনে বিড়ি সিগারেটের জন্য আরও দশ পনের টাকা ।  আর জানেনই তো গাঁজা খেলে ঘন ঘন চা খেতে ইচ্ছে করে ।  কামাই বেশি হলে গাঁজার ডোজ এক পুরিয়া বাড়িয়ে দেই ।  মাঝরাতে আসর ভাঙ্গার পর পকেটে তাহলে আর কি থাকে , বলুন ?  বেশিরভাগ দিনই ঘরে ফিরি না ।  আড়তের ভেতর মাছ নামানোর শান বাঁধানো ল্যান্ডিংয়ে শুয়ে ঘুমিয়ে যাই । গাঁজা হল শুকনা নেশা ।  আর চুঁয়ানি ,  বাংলা মদ ,  ফেন্সিডিল এসব হল ভেজা নেশা ।  তো গাঁজার প্রতি আমার এই ভালোবাসা দেখে লোকে আমায়  ‘ শুকনা সবুর ’  নামে ডাকে ।  রায়টের সময় ইন্ডিয়া থেকে পালিয়ে আসা বশির চাচা আড়তে বসে দিনের বেলা খাতা লেখে ।  আর সন্ধ্যের পর আমার খোঁজ করে বলে ,   ‘ হাঁ গো ,  শুকনো সবুরটা গেল কোথায় ?  ওকে বল তো আমার জন্যে এক প্যাকেট সিগারেট আনতে ।  ’ মুর্শিদাবাদের লোক ।  লাজ লজ্জা খুব কম ।  সিগারেট এনে দিলে কোনদিন টাকা দেয় ,  কোনদিন বলে ,   ‘ কাল নিস্ ’  ।  সেই কাল হয়ে যায় মহাকাল ।  আমার কল্কেতে কষে দম মেরে বলে ,   ‘ আচ্ছা সবুর ,  দুনিয়াটা কি হল রে বল দেখি !  গাঁজার মধ্যেও ভেজাল !  ’  বলতে বলতে কল্কেতে আরো দুটো টান দিয়ে সেটা আমাকে ফিরিয়ে দিয়ে বলে ,   ‘ আগে এক টানে যা হতো ,  এখন দু ’ তিন টানেও তা ’  হচ্ছেনা রে সবুর ।  কি ছাইপাশ যে খাচ্ছিস তোরা !  ’  আমি মনে মনে বলি ,  ও ছাইপাশের বেশিটাই তো সাফা করে দিলে চাচা ।  মুখে কিছু বলিনা ।  হাজার হলেও বশির চাচা আড়তের মুন্সী । আমার নেশা ভাং খাওয়া ছাড়াতে না পেরে আমার বউ নিজেই আমাকে ছেড়ে চলে গেছে এক বছর আগে ।  পদ্মার নতুন চরে গড়ে ওঠা বস্তিতে এক রাজমিস্ত্রির যোগালদারকে বিয়ে করে অন্তত দুমুঠো ভাত পাচ্ছে সে এখন ।  আর মূল শহর থেকে এক মাইল পশ্চিমে পদ্মার শহর রক্ষা বাঁধের ওপর ভাঙ্গাচোরা চাটাই ,  ছন আর পলিথিনের ছাউনি দেওয়া ঘরের বস্তি বানিয়ে অসংখ্য মানুষের সাথে আমরাও বাস করি কীট পতঙ্গের মতো ।  আমরা বলতে আমার অন্ধ ও বুড়ো মাসহ আমার দুটো ছেলেমেয়ে ।  আমার তো বেশিরভাগ রাতেই ঘরে ফেরা হয়না ,  ওরাও বেশিরভাগ রাতে না খেয়ে থাকে ।  দেশের রাজা বদল হলে রাজার লোকজন এসে আমাদের ঠেঙ্গিয়ে উঠিয়ে দেয় এই বস্তি থেকে ।  কিছুদিন এদিক ওদিক থেকে সময় সুযোগ মতো আবার এসে ঘর তুলি আমরা ।  তখন আশেপাশের মাস্তানরা এসে হাত পাতে ।  যারা কিছু দিতে পারে ,  তাদের জন্য মাস্তানদের বরাদ্দ পাছার ওপর এক লাথি ।  আর যারা কিছু দিতে পারেনা ,  তাদের জন্য চার লাথিসহ চড় থাপড় ।  আমার অবস্থান সব সময় দ্বিতীয় দলে ।  মাস্তানদের সামনে আমি ভয় পেয়ে কাঁদাকাটি করলেও ওটা আসলে আমার অভিনয় ।  আমার মতো ওরাও নেশাখোর ।  ওরা ফেন্সিডিল আর ট্যাবলেট খায় ।  ওসবের দাম অনেক ।  আমাদের মতো গরিব নেশাখোরদের জন্য ওসব হল বিলাসিতা ।  ভেজা খাওয়ার পয়সা নেই বলেই তো আমি  ‘ শুকনা সবুর ’  । আমার ছেলেটির নাম বাবলু আর মেয়েটির নাম ময়না ।  বয়স আট আর সাত ।  ওদের জন্মের সন তারিখ তো আমার মতো গাঁজাখোরের মনে থাকার কথা না ।  বয়সের কিছু হেরফের হতে পারে ।  আমার মায়ের নাম আকলিমা খাতুন ।  একাত্তরের যুদ্ধে আমার বাবা কাশেম আলিকে রাজাকাররা মেরে ফেলার পর মায়ের নামের শেষে  ‘ খাতুন ’  উঠে গিয়ে যোগ হল  ‘ বেওয়া ’  ।  ভোটার লিস্টে নাম হল আকলিমা বেওয়া ।  দেশ স্বাধীন হওয়ার পর দু ’ চার বছর মা চোখে এক আধটু দেখতে পেত ।  তারপর পুরোপুরি কানা হয়ে গেল ।  এখন সকাল বিকাল লাঠি নিয়ে ভিক্ষা করে বেড়ায় ।  সাথে থাকে বাবলু বা ময়না ।  এই রাজশাহী শহরের মানুষরা আগের মতো আর চাল ভিক্ষে দেয়না ,  দেয় সাদা রঙের এক টাকার কয়েন ।  এক কেজি মোটা চালের দাম এখন আটত্রিশ টাকা ।  আটত্রিশ জন লোকও একজন অন্ধ বুড়িকে ভিক্ষে দেয়না ।  এক কেজি চালও জোটে না ওদের কপালে ।  আধা কেজি চাল কিনে আলু ,  মরিচ ,  লবণও কিছু কিনতে হয় ।  তিন বেলা তো দুরের কথা ,  এক বেলাতেই ওদের টানাটানি ।  এর ওপর আবার মাঝে মধ্যে বেহায়ার মতো আমি এসে হাজির হই খালি হাতে ।  আমার কানা মা আমাকে শাপ শাপান্ত করে ।  বলে ,  আমি মরিনা কেন ?  আমি মরলে ওরা বেঁচে যায় । হাতে টাকা পয়সা থাকলে ওদের কাছে আমি খুব কমই যাই ।  এমনও হয় যে ,  একটানা দশ পনের দিন বা একমাসও যাই না ।  গেলেই তো ওরা খাই খাই করে ধরে ।  সত্তর বছরের বুড়ো মা ,  তারও কত ক্ষিধে !  আমি যা কামাই করি ,  তা ’  দিয়ে নেশা খাওয়ার পর আমারই তো পেট পুরে খাওয়া জোটে না ।  এক পেট আধা পেট খেয়ে দিন পার করি ।  আমার কি দোষ ?  আমার মতো বউ পালানো মানুষের ছেলেপুলেরাও এক পেট আধা পেট খেয়ে বেঁচে থাকে ।  আমি তো পদ্মার নতুন চরের বস্তিতে ওদের মায়ের কাছে যেতে বলি ।  গেলে হয়তো দুটো খেতে পায় ।  ওরা দু ’ একবার গিয়েওছিল ।  কিন্তু ওদের সৎ বাপ কুত্তার মতো ছেই ছেই করে তাড়িয়ে দেয় ।  ওদের মাও ডাইনীর মতো দাঁত মুখ খিঁচিয়ে তাড়া করে ।  বলে ,   ‘ ওই শুয়োরের বাচ্চারা ,  এহানে আইছস ক্যা ?  তগো বাপ শুয়োরের কাছে যাইতে পারস না ?  ’ এখন আর ওরা যায় না ।  তবু ভালো যে ওদের কানা দাদী আছে ।  সাথে নিয়ে ভিক্ষে করে খেতে পারে ।  মা কানা হওয়ায় কিছু না কিছু ভিক্ষা পায়ই ।  বস্তির ক ’ জনের এই সুবিধা আছে , বলুন ?  তবে মায়ের সমস্যা হল ,  সে বেশিক্ষণ হাঁটতে পারে না ।  কোমর ভেঙে যাওয়ায় হাঁটতে কষ্ট হয় ।  ধনুকের মতো বাঁকা পিঠ নিয়ে লাঠি হাতে সে বাবলু বা ময়নার হাত ধরে সকালবেলা বাঁধের ওপর দিয়ে এক মাইল হেঁটে রাজশাহী শহরে আসে ।  রেল স্টেশন ,  বাস স্ট্যান্ড আর পথ চলতি মানুষের কাছে হাত পেতে কিছু পায় ।  আগে বাড়ি বাড়ি গেলে কিছু চাল পাওয়া যেতো ।  এখন আর কেউ চাল দেয় না ।  তাই বাড়ি বাড়ি যাওয়া কমিয়ে দিয়েছে মা ।  বেশি হাঁটাহাঁটি শরীরেও কুলায় না ।  এখন সকালে বেরলে আর বিকালে বেরোতে পারেনা ।  এই করে চলছে ওদের ।  বৃষ্টি বাদলা বা ঝড় ঝাপটার কারণে কোনদিন যদি ভিক্ষে করা না হয় তো সেদিন বাবলু আর ময়না বাঁধ সংলগ্ন গ্রামে গিয়ে খাল বিলের পানিতে সাঁতার কেটে শাপলা ও আশেপাশে অযত্নে বেড়ে ওঠা কলমির শাক তুলে নিয়ে আসে ।  সেসব সেদ্ধ করে লবণ মেখে ওরা দাদীকে নিয়ে খায় ।  বর্ষাকালে এমন লতাপাতা সেদ্ধ খেয়ে থাকতে হয় দিনের পর দিন ।  বৃষ্টি ছুটে গেলে দাদীকে নিয়ে বের হয় ভিক্ষে করতে ।  সেদিন হয়তো একমুঠো ভাত খাওয়ার ভাগ্য হয় ওদের ।  শুধু লবণ মেখে সেই ভাত খেতেও কি স্বাদ ! আর আমার কথা বলছেন ?  রমজান মিয়ার হোটেলে সকালবেলা ডাল দিয়ে দুটো পরোটা খাই ।  পকেটের পয়সার ওপর নির্ভর করে দুপুরে কোনদিন ভাত ,  কোনদিন কলাইয়ের আটার রুটি ।  রাতে খাওয়ার কোন ঠিক নাই ।  কোনদিন এক আধটা বন রুটি জোটে ,  কোনদিন হয়তো গাঁজা সেবনের ফাঁকে ফাঁকে খাওয়া লাল চা ’ তেই দফা রফা ।  হোটেলে খেতে বসে বাবলু বা ময়নার কথা যে মনে পড়েনা তা ’  নয় ।  তবে গাঁজার পয়সা হাতছাড়া করে সারারাত ছট ফট করতে আমি রাজি নই ।  আর আমার মায়ের কথা বলছেন ?  বুড়ো মানুষ ।  জীবনে অনেক তো খাওয়া হল ।  এখন তার খাওয়া আর না খাওয়া একই ব্যাপার । বস্তির কালামের মা একবার তার হাঁসের ডিম ফুটিয়ে একটা ছানা দিয়েছিল ময়নাকে ।  সেই হাঁসের ছানা ধীরে ধীরে বড় হল ।  দেখতে খুব সুন্দর ।  দুধসাদা পালকের ওপর খয়েরি রঙের টান ।  ময়নার খুশি দেখে কে ?  সব সময় সে তার হাঁসের সাথে সাথে থাকে ।  হাঁস যেদিকে যায় ,  ময়নাও সেদিকে যায় ।  আবার উল্টোটাও ঘটে ।  ময়না যেদিকে যায় ,  হাঁসটাও থপ থপ করে তার পিছে পিছে যায় ।  বিলের জলাভূমি থেকে উঠে আসা শামুক কুড়িয়ে নিয়ে আসে ময়না তার হাঁসের জন্যে ।  শামুকের খোসা ভেঙে মাংস বের করে সে হাঁসকে খাওয়ায় ।  নিজের পেটে ক্ষুধার জ্বালা নিয়েও হাঁসের খাওয়া দেখে তৃপ্তির হাসি হাসে ছোট মেয়েটা ।  রাতে হাঁসটাকে বুকের কাছে নিয়ে শোয় সে ।  হাঁসের জন্য তো আর আলাদা কুঠি নেই ।  পলিথিনের ছাউনি দেয়া জীর্ণ শীর্ণ চাটাই ঘেরা একখানা ঘর ।  ঘর না বলে পায়রার খোপ বললেই ভালো মানায় ।  ঘরে ঘুণে ধরা একখানা দড়ির খাটিয়া ,  একটা মাটির কলস ,  একটা প্লাস্টিকের ভাঙ্গা মগ আর কাপড় ঝোলানোর সুতলি দড়ি ।  পরনের কাপড় ছাড়া আর কোন কাপড় নাই ,  তাই সুতলি দড়ির ব্যবহারও নাই ।  মাটির মেঝেতে মলত্যাগ করে নোংরা করে ফেলে ময়নার হাঁস ।  ওর কানাদাদী লাঠি হাতে আন্দাজে তাড়া করে হাঁসটাকে ।  ময়না হাঁসটাকে বুকে চেপে ধরে পালিয়ে যায় ।  পদ্মার বাঁধ ছাড়িয়ে বালুচরের ওপর দিয়ে ছুটতে ছুটতে সে দক্ষিণ দিকে চলে যায় অনেক দূর ,  যেখানে পানির অভাবে পদ্মা নিজেই শুকিয়ে জীর্ণ শীর্ণ খালের রূপ নিয়ে মৃত্যু যন্ত্রণায় ধুঁকছে ।  কালামের মায়ের হাঁস গুলো সেই নদীখালের পানিতে মনের আনন্দে চরে বেড়ায় ।  ময়নাও তার হাঁসের ডানা দুটো প্রসারিত করে ছেড়ে দেয় ওদের মধ্যে ।  তারপর ঘণ্টার পর ঘণ্টা তীরে বসে সে তার হাঁসের খেলা দেখে ।  হাঁসটা কখনো পানির নিচে মাথা ডুবিয়ে এটা সেটা খুঁটে খায় ,  কখনো অন্য হাঁস গুলোর সাথে সার বেঁধে সাঁতার কাটে , কখনো বা দলছুট হয়ে ফিরে আসে ময়নার কাছে ।  গলা ফুলিয়ে প্যাঁক প্যাঁক করে কিছু হয়তো বলতে চায় ।  হয়তো ময়নার অনুমতি নিয়ে ওদের সাথে আরও কিছুক্ষণ খেলতে চায় ।  ময়না হাত ইশারা করে বোঝাতে চায় ,  হাঁ হা ,  যা না ।  তোকে ওদের সাথে খেলানোর জন্যেই তো নিয়ে এলাম ।  ময়নার মুখ দিয়ে  ‘ হুট ’   ‘ হুট ’  শব্দ আর তার হাত ইশারায় সঙ্গীদের দিকে চলে যাওয়ার ইঙ্গিত পেয়ে হাঁসটা ঘাড় মাথা আর পাখনা ঝাপটে পানি ঝরিয়ে আবার খুশি মনে সাঁতরে চলে যায় ।  ওদের ছুটোছুটি ,  হুটোপুটি আর সারিবদ্ধ হয়ে সাঁতার কাটা দেখে বড্ড মজা পায় ময়না ।  তবে কালামের মায়ের একটা হাঁস ভীষণ পাজি ।  হাঁসটা আচমকা ময়নার হাঁসের পিঠে উঠে বসে আর ঠোঁট দিয়ে মাথা কামড়ে ধরে পানির মধ্যে ডোবানোর চেষ্টা করে ।  তখন খুব রাগ হয় ময়নার ।  হাতের কাছে যা পায় ,  তাই ছুঁড়ে হুট হুট শব্দ করে সে পাজি হাঁসটাকে তাড়াতে চায় ।  কিন্তু পাজিটা কি সহজে ছাড়তে চায় ?  এক সময় ছেড়ে দিলে যেন কিচ্ছু হয়নি এমন ভাব করে ময়নার হাঁস তর তর করে সাঁতরে গিয়ে অন্যদের সাথ ধরে ।  ময়নার মনে হয় এটাও বোধহয় ওদের একটা খেলা ।   হাঁসের খেলা দেখতে দেখতে ক্ষিধে পায় ময়নার ।  আগের দিন দাদীর ভিক্ষে করে আনা শবে বরাতের হালুয়া রুটি কিছু ছিল ।  সকালে ওগুলোই ওরা ভাগাভাগি করে খেয়েছিল ।  এখন সূর্য মাথার ওপর ।  ময়নার পেটের মধ্যে নাড়ীভুঁড়িগুলো মোচড় দিয়ে ওঠে ।  এদিক ওদিক তাকিয়ে ওর সরল দু ’ চোখে খুশির আলো ছড়িয়ে পড়ে ।  কাছাকাছি দূরত্বেই বিস্তীর্ণ কাশবন ।  কাশের কচি ডগা আর ডাঁটা চিবিয়ে খেলে হাল্কা মিষ্টি রস পাওয়া যায় ।  ক্ষিধের জ্বালায় ময়না আর বাবলু কতদিন কাশবনে ঘুরে ঘুরে এই রস খেয়েছে !  খেয়ে তো পেট ভরেনা ,  তবে ক্ষিধের জ্বালা কমে ।  ওদের জন্য তাই বা কম কি ?  আজ বাবলু নাই ।  সে হয়তো দাদীর সাথে শহরে ভিক্ষে করতে গেছে ।  বাবলু থাকলে ভালো হত । কাশবনে ঢুকে ফুল ফোটেনি এমন গাছ খুঁজে বেড়ায় ময়না ।  ফুল ফোটা কাশের ডাঁটায় রস থাকেনা ।  ময়না তার ছোট ছোট দুর্বল হাত দিয়ে গোটা কয়েক কচি কাশের ডগা ও ডাঁটা ছিঁড়ে মাটিতে বসে চিবোতে থাকে ।  অপুষ্ট শরীরে শক্তির অভাব ।  কাশের ডাঁটা ছিঁড়ে ময়নার ক্ষুদে বুকটা হাঁপরের মতো হাঁপায় ।  তবু হাল্কা মিঠা কষযুক্ত কাশের রসটুকু গলা দিয়ে নামার সময় স্বর্গের সুখ দিয়ে যায় ওকে । ময়নার হাঁসটা যেদিন প্রথম ডিম দিল ,  সেদিন ওর খুশি দেখে কে ?  বস্তির সবাইকে ওর হাঁসের ডিম পাড়ার খবর পৌঁছে দিল সে ।  হাঁসটা আর একটা ডিম দিলে সেটা কালামের মাকে দেবে বলে জানিয়ে এলো ।  বাবলু আর দাদীকে সে কতবার যে হাঁসের ডিম পাড়ার কথা জানালো তার হিসেব নেই ।  দূর থেকে বাবলুকে ডিমটা দেখিয়ে জিজ্ঞেস করলো ,   ‘ সোন্দর না ?  ’ টানা দশদিন পর বিকেল বেলা ক্লান্ত শরীরে ঘরে ফিরে দড়ির খাটিয়ায় শুয়ে আছি আমি ।  মা লাঠি ঠুক ঠুক করে ঘরের মধ্যে ঘুরছে আর বক বক করে অভিশাপ দিচ্ছে আমাকে ।  আমি ভাবছি আজ রাতে আর আসরে যাবনা ।  আড়তে আজ মাছের আমদানি কম ।  কাজ কাম খুব পাতলা ।  পয়সা কড়ি তেমন হয়নি ।  কল্কে সেজে খাওয়ার মতো হবেনা ,  তবে সিগারেটের মশলা ফেলে দিয়ে দু ’ তিন টাকার জটা গাঁজা পুরে খাওয়া যেতো ।  কিন্তু জটা গাঁজায় নেশা জমেনা ।  তাছাড়া আসরে একটা কথা খুব চালু আছে ,   ‘ কল্কে ছাড়া গাঁজা ,  সুন্দরী বউ বাঁঝা ’  ।  আজ তাই আসরে বসার খুব একটা ইচ্ছা ছিলনা ।  কিন্তু ময়নার হাঁস ডিম পেড়েছে শুনে আমার আর ঘরে থাকা হলনা ।  সবার অলক্ষ্যে ডিমটা চুরি করে লুঙ্গির কোঁছায় বেঁধে টিপ টিপ বৃষ্টির মধ্যে পালিয়ে গেলাম আড়তে ।  এ কাজে আমি খুব পাকা ।  গত বছর মা আর বাবলু লাথি গুঁতা ধাক্কাধাক্কি খেয়ে কোনমতে একখানা জাকাতের শাড়ি যোগাড় করেছিল ।  শাড়িটা ঠিক এভাবেই আমি হাপিশ করে দিয়েছিলাম । ডিমটা রমজান মিয়ার কাছে নগদ পাঁচ টাকায় বিক্রি করে সাথে আরও পাঁচ টাকা জোড়া দিয়ে শেষ পর্যন্ত কল্কে সেজে খাওয়ার মতো এক পুরিয়া হল ।  কল্কেতে টান দেয়ার আগে ময়নার খুশি ভরা কথাগুলো মনে পড়লো ,   ‘ বাপজান দ্যাখো ,  আমার হাঁসে ডিম দিছে ।  ’  কল্কেতে একটা টান দেওয়ার পর গোলাপী গোলাপী নেশা হল ।  কিছুক্ষণ ঝিম ধরে বসে থাকার পর কল্কেতে আর একটা টান দিয়ে মনে হল ময়না কাঁদছে ।  সে কাঁদতে কাঁদতে বলছে ,   ‘ ডিমটা তুমি চুরি করলা ক্যান , বাপজান ?  ’  এরপর আর একটা টান দেয়ার পর মেয়েটার মুখ ঝাপসা হয়ে গেল আমার চোখের সামনে থেকে ।  নেশায় বুঁদ হয়ে আসরের যার কথা শুনছি তার কথাতেই আমি হাসছি ।  আহ্ ,  কি শান্তি !  সাহেব বাজারের মাছ ব্যবসায়ীদের অধিকাংশই দেশ ভাগের সময় ভারত থেকে আসা পাঝড়া উপজাতির মোহাজির ।  বংশানুক্রমে তারা এই ব্যবসা করে ।  স্থানীয়রা তাদের  ‘ মাছুয়া ’  নামে ডাকে ।  বাংলা ,  উর্দু ,  হিন্দি মিশিয়ে আঞ্চলিক টানে একধরনের বিচিত্র ভাষায় কথা বলে তারা ।  আমার দিলখোলা হাসিতে মজে গিয়ে মাছুয়াদের সর্দার আমার মাথায় গাঁট্টা মেরে বলে ,   ‘ এ সব্বুর ,  কা হৈল ?  শুক্কা পিকে এত্তা খুশ !  আজ তোহার যেয়াদা আমদানি হ্যায় , কেয়া ?  ’  সর্দারের পাশে বসে চুঁয়ানি খাচ্ছিল আর এক মাছুয়া ।  সে তার কাঁচের গ্লাসে কয়েন ঠুকে গান ধরল ,   ‘ মছলি কা পয়সা জো নেহি খায়ে ,  জিন্দেগিকা মজা ও কেয়া পায়ে ।  এ সব্বুর .  .  ’ আহা ,  আহা !  এমন জমজমাট আসর ছেড়ে উঠে যাওয়া যায় ?  সর্দার আসর জমিয়ে রাখে পুরাতন সিনেমার গল্প বলে ।   ‘ ইনসানিয়াৎ ’  সিনেমায় দিলিপকুমারের এ্যাকটিং ,   ‘ শসসি ’  সিনেমায় সাবিহা সন্তোষের মৃত্যু ,  রতনকুমারের তলোয়ারবাজি ,  নিলোর  ‘ খাইবার মেইল ’  ।  সিনেমা দেখা তো দূরের কথা ,  জীবনে এসব নামও শুনিনি কোনদিন ।  নেশায় ঝিম মেরে হাঁ করে সর্দারের গল্প শুনি ।  মাঝে মাঝে আসরে ঝাঁকুনি দেয়ার জন্য আচমকা হেঁড়ে গলায় কাওয়ালীর ধুন ধরে সর্দার ,   ‘ ভর দে ঝোলি মেরি ইয়া মুহাম্মদ .  .  .  .  .  .  .  ।  ’  তখন আমরা সবাই একসাথে গেয়ে উঠি ,   ‘ ভর দে ঝোলি .  .  .  .  .  .  ।  ’  আহা ,  এমন মজমা ছেড়ে কে যেতে চায় বলুন ? এ দেশে ঋতুর হিসাব নিকাশ সব উল্টাপাল্টা ।  আষাঢ় শ্রাবন মাসে বৃষ্টি নাই ।  আশ্বিন কার্তিকে বৃষ্টি ।  এরা বলে ফারাক্কা নাকি সব উল্টে দিয়েছে ।  এ বছর শরৎকালেও দু ’ তিনদিন ধরে ঝুম বৃষ্টি ।  বৃষ্টিতে বস্তির ঘর বার সব সমান ।  এই অসময়ের বৃষ্টিতে ঠাণ্ডা বেশি ।  বোন ময়নাকে জড়িয়ে ধরে ঠাণ্ডায় ওম দেবার চেষ্টা করে বাবলু ।  ভাইয়ের বুকের মধ্যে গুটিসুটি মেরে পড়ে থাকে ময়না ।  কিন্তু তার মন পড়ে থাকে ঘরের কোনায় বসে ডিমে তা দেওয়া হাঁসের দিকে ।  আজ দু ’ দিন হল হাঁসটাকে তেমন কিছু খেতে দেওয়া হয়নি ।  বৃষ্টির জন্য শামুক কুড়াতে যাওয়া হয়নি ময়নার ।  অন্যান্য বছর বৃষ্টি হলে কিছু শামুক উঠে আসে বাঁধের ওপর ।  এ বছর তাও আসেনি ।  বাবা ডিম চুরি করে নিয়ে যাবার পর হাঁসটা আরো চারটা ডিম দিয়েছে ।  এখন ডিমে বসে তা দেয় ।  হাঁসটাকে কিছু খেতে দিতে না পেরে ময়নার বুকটা ছটফট করে ,  কিন্তু সে কোন উপায় খুঁজে পায় না ।  ওরা নিজেরাই অনাহারে আছে ।  বৃষ্টি শুরুর পর থেকে একরকম না খেয়েই থাকা ।  কালামের মা গতকাল সকালে দু ’ মুঠো পান্তা দিয়ে গিয়েছিল ।  ওটুকুই ভাগাভাগি করে খাওয়া ।  তার মধ্যে আবার নিজের ভাগ থেকে এক লোকমা আর দাদীর ভাগ থেকে চুরি করে এক লোকমা এই দুই লোকমা পান্তা হাঁসটার সামনে ছিটিয়ে দিয়েছিল ময়না ।  ব্যস্ ,  ওই খেয়েই আজ সকাল অব্দি চলছে ওদের ।  বাবলু সকাল থেকে ঘ্যানর ঘ্যানর করছে হাঁসের ডিমগুলোর জন্য ।  ডিমগুলো মালেকের মুদিখানায় দিয়ে কিছু চাল আনা যায় ।  চাল পেলে ওরাও বাঁচে ,  হাঁসটাও বাঁচে ।  হাঁস তো আরো ডিম দেবে ।  কিন্তু খেতে না পেলে ঐ অবলা প্রাণীটাই বা ডিম দেবে কোত্থেকে ?  বাবলু ও ওর দাদী বোঝাচ্ছে ময়নাকে ।  কিন্তু ময়না ফুঁপিয়ে ফুঁপিয়ে কাঁদছে ।  ডিম দিতে সে রাজি নয় ।  ডিম ফুটে হাঁসের বাচ্চা হবে ।  চার চারটে তুলতুলে নরম পালকওয়ালা হাঁসের ছানা ।  ওদের মায়ের সাথে ছানাগুলোকে জলাশয়ে ছেড়ে দিয়ে ওদের সাঁতার কাটা দেখবে ময়না ।  সে দৃশ্য যে কি মধুর সে তো শুধু ময়নাই জানে ।  ডিম দেবেনা সে । কিন্তু পেটের জ্বালা !  সে যে দুনিয়ার সবচে ’  বড় জ্বালা ।  দুপুর গড়িয়ে বিকেল হল ।  বৃষ্টিও থেমে গেল এক সময় ।  চোখের জলে বুক ভাসিয়ে হাঁসটাকে ডিমের ওপর থেকে তুলে বুকে নিল ময়না ।  প্লাস্টিকের ফাটা মগের মধ্যে ডিমগুলো তুলে নিয়ে এক ছুটে ঘর থেকে বেরিয়ে গেল বাবলু ।  ময়না হাঁসটাকে বুকে নিয়ে উল্টো দিকে মুখ করে দাঁড়িয়েছিল ।  তবুও কিভাবে যেন তার ডিম চুরি টের পেয়ে গেছে হাঁসটা ।  ময়নার বুক থেকে ঝপাৎ করে লাফ দিয়ে মাটিতে পড়ে আক্রমনাত্মক ভঙ্গিতে থপ থপ করে বাবলুর পিছু নিল সে ।  কিন্তু কিছুক্ষণ পর বাবলুর নাগাল না পেয়ে প্যাঁক প্যাঁক করতে করতে ফিরে এলো ময়নার কাছে ।  ময়নার পায়ের চারপাশে ঘুরে ঘুরে তার কর্কশ ভাষায় প্রতিবাদ জানাচ্ছে হাঁসটা ।  ময়না ওকে বুকে তুলে নিয়ে কাঁদতে লাগলো ।  ওর দাদী লাঠি ঠুকে ঠুকে কাছে এসে বলল ,   ‘ কান্দস ক্যান ?  আঁসে আরো ডিম দিব তো ।  কান্দিস না ভইন ,  কান্দিস না ।  ’  ময়না বিরক্ত হয়ে ধমক দিল ,   ‘ চুপ কর্ বুড়ি !  ’ পরদিন সকালে হাঁসের জন্য শামুক কুড়াতে গিয়ে শামুকের শক্ত খোলায় পা কেটে ফেললো ময়না ।   ‘ ভাইও ’  বলে চিৎকার করে বাবলুকে ডেকে বুঝতে পারলো ওর ভুল হয়েছে ।  বাবলু তো আসেনি ওর সাথে ।  সে গেছে ওর দাদীর সাথে ভিক্ষে করতে ।  রক্ত ঝরছে ময়নার পায়ের গোড়ালি থেকে ।  ছোট্ট একফোঁটা জীবনে এভাবে রক্ত ঝরতে কখনো দেখেনি সে ।  দু ’ হাতে পা খাড়া করে ধরে মাটিতে বসে চিৎকার করে কাঁদতে লাগলো সে ।  ওর সাহায্যে এগিয়ে আসার মতো আশেপাশে কেউ নেই ।  অনেকক্ষণ কাঁদার পর সে লক্ষ্য করলো রক্ত পড়া বন্ধ হয়েছে ।  হাতে একটু পানি নিয়ে কাটা জায়গাটা ধুয়ে ফেলার চেষ্টা করলো ময়না ।  কিন্তু ব্যথা তাতে আরও বাড়ে দেখে পা ধোয়া বন্ধ রেখে আরো কিছুক্ষণ ফুঁপিয়ে ফুঁপিয়ে কাঁদলো সে ।  তারপর ঘরে ফিরতে গিয়ে মনে পড়লো অভুক্ত হাঁসটার জন্য মোটে দুটো শামুক জোগাড় হয়েছে ।  খোঁড়াতে খোঁড়াতে আবার খালের দিকে ফিরে চলল ময়না ।  বহু কষ্টে আরো কিছু শামুক ধরে খোলস ভেঙে মাংস সংগ্রহ করলো সে ।  তারপর ব্যথায় দাঁত চেপে খুঁড়িয়ে খুঁড়িয়ে ঘরে ফিরে এলো । হাঁসটাকে খাইয়ে নিজে অভুক্ত অবসন্ন দেহে ভাঙ্গা খাটিয়ায় শুয়ে পড়লো ময়না ।  হাঁসটা প্যাঁক প্যাঁক করতে করতে এগিয়ে এলো ওর কাছে ।  থপ থপ করে একবার ওর মাথার কাছে আর একবার ওর পায়ের কাছে হাঁটাহাঁটি করে হয়তো বলতে চাইল ,  কি হয়েছে তোমার ?  ময়না হাত ইশারা করতেই লাফ দিয়ে ভাঙ্গা খাটিয়ায় উঠে বসলো হাঁসটা ।  স্বভাবসুলভ কর্কশ গলায় দুটো ডাক দিয়ে ময়নার কোলের কাছে এসে চুপচাপ বসে পড়লো সে ।  ময়না কাত হয়ে শুয়ে ওর ছোট হাতের তালু দিয়ে হাঁসটাকে আদর করতে করতে যন্ত্রনাকাতর কণ্ঠে বলল ,   ‘ মন খারাপ করিস না ।  অগো আর ডিম নিবার দিমু না ,  বুঝছস্ ?  প্যাট ভরছে , সোনা ?  ’ পায়ের কাটা জায়গাটা ব্যথায় টন টন করছে ময়নার ।  হাঁসটাকে কোলের মধ্যে চেপে ধরে ব্যথা ভুলে থাকার চেষ্টা করছে সে ।  কাটা পা নিয়ে চড়া রোদের মধ্যে খুঁড়িয়ে খুঁড়িয়ে এতটা পথ হেঁটে এসেছে মেয়েটা ।  ক্ষিধেয় পেট জ্বলছে ওর ।  পেটে ক্ষিধে থাকলে নাকি ঘুম আসেনা ।  কিন্তু ঘুমিয়ে পড়লো ময়না ।  হয়তো ঘুম নয় ,  হয়তো সাময়িকভাবে চেতনা হারিয়ে অন্য জগতে চলে গেল সে ।  হাঁসটা তখনও ওর কোলের কাছে চুপচাপ জবুথুবু হয়ে বসে আছে ।  নির্বাক এক মানব সন্তানকে ছেড়ে হয়তো যেতে চাচ্ছেনা আরেক অবলা প্রাণী । শহর থেকে ভিক্ষে করে সন্ধ্যের আগে দাদীকে নিয়ে ফিরে এলো বাবলু ।  এক মাইল হেঁটে যাওয়া আর আসা ।  মাথার ওপর গনগনে সূর্যের তাপ নিয়ে শহরের অলি গলি আর পথে ঘাটে ঘোরাঘুরি ।  মাজা পড়ে যাওয়া সত্তর বছরের অন্ধ বুড়ি আর অপুষ্ট রোগাভোগা দেহের আট নয় বছরের শিশু ।  ঘরে ঢুকে ক্লান্তিতে ভেঙে পড়ে ময়নার মতো শুয়ে পড়লো ওরাও ।  স্যাঁতসেঁতে মাটির মেঝেতে শুয়ে হাঁপাচ্ছে বাবলু ।  বুকের ভেতরটা ধক ধক করছে ওর ।  মরা লাশের মতো নিস্পন্দ শরীরে পড়ে আছে ওর দাদী ।  ওভাবেই পড়ে রইল ওরা অনেকক্ষণ ।  সন্ধ্যের পর পরিশ্রান্ত অবসন্ন দেহটা নিয়েই উঠে বসলো বাবলু ।  অন্ধকারে হাতড়ে হাতড়ে কুপি বাতি জ্বেলে ময়নার মুখের কাছে ধরে দেখলো বোনটা তার ঘুমিয়ে আছে ।  কপালে হাত দিয়ে দেখলো ভীষণ জ্বর ।  বাবলু ওর গায়ে আস্তে আস্তে ধাক্কা দিয়ে বলল ,   ‘ ময়না ,  ও ময়না ,  উঠ ভইন ।  তর লাইগা বনরুটি আর কলা আনছি ।  উইঠ্যা খাইয়া ল ।  ’  ময়না তো ঠিক ঘুমায়নি ,  সে ছিল একটা ঘোরের মধ্যে ।  বাবলুর ধাক্কায় ঘোর কেটে গিয়ে উঠে বসলো সে ।   যন্ত্রণাকাতর মুখ নিয়ে পায়ের কাটা গোড়ালিটা ভাইকে দেখালো ময়না ।  বলল ,   ‘ খুব বিষ হইছে ভাইও ।  ’  বাবলু সান্ত্বনা দিয়ে বলল ,   ‘ বিষ ভালা হইয়া যাইবনে , ভইন ।  অহন খাইয়া ল ।  ’  কালো তেল চিটচিটে ভিক্ষের ঝুলি থেকে কলা আর বনরুটি বের করে তিনজনের জন্য ভাগাভাগি করলো সে ।  তার অবুঝ মনেও এই বোধশক্তি বেশ সজাগ যে ,  জ্বর ও কাটা পায়ের ব্যথার চেয়ে খালি পেটের জ্বালা অনেক বেশি কষ্টের ।  তাই আগে খেতে হবে ।  পেটের আগুন নিভে গেলে সব ব্যথার কষ্টই কমে যায় ।  দাদী ও ময়নাকে খেতে দিয়ে মাটির কলসটা নিয়ে পানি আনতে গেল বাবলু ।  পা ভালো থাকলে পানি আনার কাজটা ময়নাই করতো ।  বস্তির শেষ মাথায় কিছুদিন আগে একটা চাপকল বসিয়ে দিয়ে গেছে এন জি ওর লোকেরা ।  গোসল ,  খাওয়া ,  ধোয়া মোছা সব কিছুর জন্য এই চাপকলই বস্তির মানুষের এখন একমাত্র ভরসা ।  ক্লান্ত দেহে কল চেপে কলস ভরতে গিয়ে হাঁপিয়ে ওঠে বাবলু ।  ভরা কলস অনেক কষ্টে ঘাড়ে তুলে এলোমেলো পায়ে ঘরে ফিরে সে দেখে ,  ময়না তার রুটির এক টুকরা ছিঁড়ে নিজের মুখে আর এক টুকরা ছিঁড়ে হাঁসের মুখে দিচ্ছে । পরদিন সকাল থেকে লাগাতার দু ’ দিন হরতাল ।  আড়তে চালানী মাছের আমদানি নাই ।  আমার আয় রোজগারও বন্ধ ।  ভারি ঝামেলা হল ।  হরতাল ছুটলে শোধ করে দেব এই শর্তে বহু কাকুতি মিনতি করে রমজান মিয়ার হোটেলে দু ’ বেলা বাঁকিতে খাওয়ার ব্যবস্থা হল ।  কিন্তু নেশার জিনিষ তো নগদ পয়সা ছাড়া দেয়না ।  মাছুয়ারা বলে ,   ‘ দুনিয়া মে জুয়া কাভি কিসিকো নেহি হোগা ,  করজে মে যিতনা পিয়ো নাশা নেহি হোগা ।  ’  প্রথম দিন মাছুয়া বাক্কারের কাছে পাঁচ টাকা ধার করে সন্ধ্যের পর এক কল্কে জটা খেলাম ।  কিন্তু জটা গাঁজায় নেশা ভালো হয়না ।  গাঁজা গাছের মরা শেকড় আর ফেলনা ডাঁটার গিঁট কেটে টুকরো টুকরো করে জটা গাঁজা তৈরি হয় ।  কল্কে সাজালে ডাঁটা ফোটার ফট ফট আওয়াজ হয় বেশি ,  ধোঁয়া তেমন আসেনা ।  একেবারে ফকিরি নেশা ।  আগে জটার মধ্যে দু ’ একটা শুকনা সিদ্ধির পাতা দিত ,  তাতে হালকা হালকা গোলাপী নেশা হতো ।  আজকাল গাঁজার চেয়ে সিদ্ধির দাম বেশি হয়ে গেছে ।  দেবে কোত্থেকে ? হরতালের প্রথম রাতটা তো একরকম গেল ।  পরদিন সকালে সিগারেট বিড়ির অভাবে আমার খুব সমস্যা হল ।  ঘুম থেকে উঠে একটা সিগারেট বা বিড়ি ধরিয়ে পায়খানায় যাওয়া আমার বহু দিনের অভ্যাস ।  মুখে বিড়ি সিগারেট কিছু না থাকলে আমার কোষ্ঠ কাটেনা ।  বাজারের দোকানিরা বউনির সময় ধারে বিড়ি সিগারেট দেয়না ।  কি মুশকিল !  রাতে যেখানে আসর বসে ,  সেখানে খোঁজাখুঁজি করে দু ’ একটা সিগারেটের মোথা পাওয়া গেল ।  একটা মোথা ধরিয়ে আর একটা মোথা কানে গুঁজে বদনা হাতে চলে গেলাম হালকা হতে ।  দুটো মোথায় পাঁচটার বেশি টান হলনা ।  ওতে কি আর কোষ্ঠ কাটে ?  পেটে অস্বস্তি নিয়ে ফিরে এলাম বাজারে ।  হরতালের আজ দ্বিতীয় দিন ।  শহরের কাছাকাছি গাঁয়ের লোকেরা ছোট ছোট টুকরিতে করে কিছু খুচরা মাছ নিয়ে বাজারে এসেছে ।  কিন্তু চালানী মাছ আজও আসবেনা ।  ট্রাক না চললে চালানী মাছ আসবে কিভাবে ?  ট্রাক না এলে পালাদারেরও কোন কাজ নাই ।  আর কাজ নাই তো পয়সাও নাই ।  মহা মুসিবত !  আজ রাতে নেশা খাওয়ার কি হবে আল্লাই জানে ।  একদিন ভাত না খেলে তো মরবো না ,  কিন্তু কল্কেতে টান না দিলে যে সবুরের দফা রফা ।  বিড়ি সিগারেট কেনার পয়সাও নাই ।  সারাদিন যে কিভাবে চলবে সে চিন্তায় সকাল থেকেই অস্থির হয়ে গেলাম । হরতালের বাজার ।  ক্রেতা বিক্রেতা খুব কম ।  কাঁচা বাজার ছাড়া দোকানপাট প্রায় সবই বন্ধ ।  নিষ্প্রাণ বাজারের ভেতর শুকনা মুখে অযথা ঘুরে বেড়াচ্ছি আমি ।  শাক সব্জির বাজার পেরিয়ে মুরগী পট্টির ভেতর ঢুকে দেখলাম সেখানেও কাস্টমার খুব কম ।  আমাকে দেখে হাঁস - মুরগী বিক্রেতা খালেক মিয়া পানের পিক ফেলে বলল ,   ‘ ফালতু ঘোরাঘুরি না করে বাড়ি যা , সবুর ।  একটা দিন আরাম কর ।  ’  খালেক মিয়ার দুটো খাঁচার একটায় মুরগী আর একটায় গোটা কয়েক হাঁস ।  হরতালের জন্য তার খাঁচাও হালকা পাতলা ।  এমনিতে খালেক মিয়া কিন্তু হাঁস মুরগীর ব্যবসায়ী হিসাবে এই পট্টির বড় ব্যবসায়ীদেরই একজন । খালেক মিয়ার হাঁসের খাঁচার দিকে তাকিয়ে থেকে হঠাৎ আমার মাথায় একটা বুদ্ধি খেলে গেল ।  বললাম ,   ‘ একটা কথা কইতাম , মহাজন ।  ’ খালেক মিয়া আবার পানের পিক ফেলে বলল ,   ‘ কি কথা ?  ’  ‘ একটা হাঁস ব্যাঁচবার চাইছিলাম ।  বাড়ির হাঁস ।  ট্যাকার খুব দরকার ।  ’ খালেক মিয়া আমার আপাদমস্তক দেখে নিয়ে ধমকের সুরে বলল ,   ‘ এই ব্যাটা ,  গাঁজার টাকা দরকার ,  তাই না ?  নেশাটা ছেড়ে দে সবুর ,  ছেড়ে দে ।  ’  ‘ তওবা ,  তওবা !  মহাজন যে কি কন না !  হরতালে মাছের চালান বনধ্ ।  কাজ কাম নাই ।  ঘরে খাওন নাই ,  নেশা খামু ক্যামনে ?  ’  ‘ তোকে বিশ্বাস নাই সবুর ।  টাকা পেলে তুই ঠিক গাঁজার আসরে গিয়ে বসবি ।  যা ভাগ ,  ভাগ এখান থেকে ।  ’ আমি দু ’ হাতে কানের লতি ধরে জিভ দিয়ে চুক চুক শব্দ করে বললাম ,   ‘ আল্লার কসম , মহাজন ।  বুইড়া মা আর ছোট ছোট পোলাপানগো লইয়া কাল থাইকা না খাইয়া আছি ।  বিশ্বাস করেন ।  ’  কথার সাথে সাথে একটু কাঁদো কাঁদো ভাবের অভিনয় করলাম । খালেক মিয়ার মন বোধহয় একটু নরম হল ।  সে চিন্তিত মুখে বলল ,   ‘ হরতালে বেচাকেনা নাই রে সবুর ।  তোর হাঁস নিয়ে কি করবো ?  আচ্ছা ঠিক আছে ,  যা হাঁসটা নিয়ে আয় ।  তাড়াতাড়ি আসিস ।  আমি কিন্তু ও বেলা দোকান খুলবো না ।  ’ তাড়াতাড়ির কথা কি আর খালেক মিয়াকে বলতে হয় !  ঊর্ধ্বশ্বাসে ছুটলাম আমি ।  হাড্ডিসার দেহের একজন গাঁজাখোর লোক যে এত জোরে ছুটতে পারে ,  সে সময় আমাকে না দেখলে কেউ বিশ্বাস করবেনা । বাবলুকে সাথে নিয়ে শহরে ভিক্ষে করতে গেছে ওর দাদী ।  ঘর্মাক্ত দেহে হাঁপাতে হাঁপাতে আমি ঘরে ঢুকে দেখি ,  ভাঙ্গা খাটিয়ার একপাশে উপুড় হয়ে শুয়ে আছে ময়না ।  আমার পায়ের আওয়াজ পেয়ে ধীরে ধীরে উঠে বসলো সে ।  বলল ,   ‘ বাপজান ,  আইছ ?  ’ আমি কাছে গিয়ে বললাম ,   ‘ কি হইছে তর ?  চোখ মুখ এমুন কালা ক্যান ?  ’ আমার একটা হাত ওর দুটো কচি হাত দিয়ে ধরে কপালে ঠেকিয়ে ময়না বলল ,   ‘ কাল থাইকা খুব জ্বর বাপজান ।  শামুকের খোলায় পাও কাইটা ফেলছি ।  পাও ফুইলা পুঁজ বাইর হইতাছে ।  এই দ্যাহ ।  ’  ডান পা ’ টা বহু কষ্টে একটু উঁচু করে আমাকে দেখাবার চেষ্টা করলো মেয়েটা ।  কিন্তু আমি তখন হাঁসটার খোঁজে ঘরের চারদিকে তাকাচ্ছি ।  ময়নার পায়ের দিকে ভালো করে না দেখেই বললাম ,   ‘ ঠিক হইয়া যাইব নে ।  ঘাবড়াইস না ।  ’ ময়না কাঁদো কাঁদো স্বরে বলল ,   ‘ পাওয়ের বিষে খুব কষ্ট লাগতাছে বাপজান ।  আমারে এট্টু ওষুধ আইনা দিবা ?  ’ হাঁ ,  আছে হাঁসটা ।  ঘরের এক কোনে জবুথুবু হয়ে নিশ্চুপ বসে আছে ।  মনে হয় ডিমে তা দিচ্ছে ওটা ।  আমার চোখ দুটো চক চক করে উঠলো ।  বললাম ,   ‘ ময়না , হাঁসটারে খাওন দিস নাই ?  ’  ‘ ক্যামনে দিব বাপজান ?  পাও লইয়া তো হাঁটবার পারিনা ।  জ্বরে খালি মাথা ঘুরায় ।  আমারে এট্টু ওষুধ আইনা দাওনা বাপজান !  ’ আমি ওকে সান্ত্বনা দিয়ে বলি ,   ‘ আইচ্ছা , ওষুধ আইনা দিবানে ।  আগে হাঁসটারে কিছু খাওয়াইয়া নিয়া আসি ।  ডিম দেওয়াইনা হাঁস ,  খাদ্য খানা না পাইলে তো এ্যামনেই মরব ।  তুই ঘরে হুইয়া থাক ,  আমি যামু আর আমু ।  আওনের সময় তর ওষুধ নিয়া আমু নে ।  ’ আমি হাঁসটাকে কোলে তুলে নিতেই কর্কশ স্বরে প্রতিবাদ করে ও আমাকে ঠোকর দিয়ে কোল থেকে ওটা নেমে যাবার চেষ্টা করলো ।  আমিও ওর পাখনা দুটো উল্টো মুখে প্যাঁচ দিয়ে শক্তভাবে বুকের সাথে চেপে ধরে চটজলদি ওর তা দেওয়া ডিম দুটো লুকিয়ে ফেললাম লুঙ্গির ভেতর । ময়না ওর যন্ত্রনাকাতর ফোলা পা নিয়েই খাটিয়া থেকে নামার চেষ্টা করছে ।  সে ফোঁপাতে ফোঁপাতে বলল ,   ‘ আমি অরে খাওন দিমু বাপজান ।  তুমি অরে রাইখা যাও ।  ’ আমি খেঁকিয়ে উঠে বললাম ,   ‘ তুই তো হাঁটবারই পারস না ।  অরে তুই খাওন দিবি ক্যামনে ?  কথা না কইয়া চুপচাপ হুইয়া থাক ।  আমি হাঁসটারে খাওয়াইয়া তর ওষুধ লইয়া এক ঘণ্টার মধ্যে আইয়া পড়ুম ।  বুঝছস্ ?  ’  ‘ না বাপজান ।  ’  থর থর করে কাঁপছে ময়না ।  শুকনা ঠোঁট দুটো আরো শুকনা জিভ দিয়ে ভেজাবার চেষ্টা করছে সে ।  আমার দিকে না তাকিয়ে কাঁদতে কাঁদতে সে বলল ,   ‘ তুমি অরে নিওনা বাপজান ।  আমার ওষুধ লাগব না ।  তুমি অরে রাইখা যাও ।  ’ আমি আর ময়নার সাথে কথা না বলে ঘর থেকে বেরিয়ে যথাসম্ভব দ্রুত হাঁটা দিলাম ।  পেছন থেকে ভাঙ্গা গলায় বিলাপ করছে ময়না ,   ‘ আমার হাঁস দিয়া যাও বাপজান ।  আমার ওষুধ লাগব না ।  আমার হাঁস দিয়া যাও ।  ’ হরতালের দিন ভিক্ষেও তেমন জোটে না ।  বাসস্ট্যান্ড ,  রেলস্টেশন ,  বাজার সব ফাঁকা ।  পথে ঘাটে লোক নেই ,  ভিক্ষে দেবে কে ?  দুপুর হতে না হতেই বাবলু ফিরে এলো ওর দাদীকে নিয়ে ।  আসার সময় বাঁধের উত্তর পাশের রাস্তা সংলগ্ন বদি ডাক্তারের দোকান থেকে চেয়ে চিন্তে ময়নার জন্য দুটো জ্বরের বড়ি নিয়ে এসেছে সে ।  বোনটাকে ওষুধ খাওয়ানোর জন্য কলস থেকে প্লাস্টিকের মগে পানি ঢেলে উঠে দাঁড়াতেই মাথা ঘুরে পড়ে গেল বাবলু ।  মগটা ছুটে গেল ওর হাত থেকে ।  দাদীর গায়ে পানির ছিটা পড়ায় চেঁচিয়ে উঠলো বুড়ি ,   ‘ কি হইল রে ?  পানি কিয়ের ?  অ বাবলু ,  হুনছস্ ?  ’ মাটির মেঝেতে চিৎ হয়ে পড়ে আছে বাবলু ।  ওর অন্ধ দাদী লাঠি ঠুকে ঠুকে খুঁজছে নাতিকে ,   ‘ অ বাবলু ,  কি হইল তর ?  কথা কস্ না ক্যান ?  ’ দড়ির খাটিয়ায় গুটিসুটি মেরে শুয়ে থেকে প্রচন্ড জ্বরে কাঁপছে ময়না ।  বিড় বিড় করে জ্বরের ঘোরে প্রলাপ বকছে সে ,   ‘ আমার ওষুধ লাগব না বাপজান ।  আমার হাঁস রাইখা যাও ।  আমার হাঁস .  .  .  .  .  ।  ’  *  *  *  *  *  *  *  *  *  *  *  *  *  *  * 
                    





গল্পঃ উচ্ছিষ্ট জীবন




                        বাবার চেহারাটা মনে পড়ে না ফাতেমার ।  তিন বছর আগে এক হরতালের দিন রিক্সা নিয়ে বেরিয়ে পিকেটারদের হামলায় আহত হয়ে মারা যায় ওর বাবা ।  আট বছরের শিশু ফাতেমার চোখে সেই তিন বছর আগে দেখা বাবার মুখটা এখন অনেকটাই ঝাপসা ।  ওর শুধু মনে আছে বাবার পরনের সবুজ কালো রঙয়ের চেক লুঙ্গিটার কথা ।  বস্তির কেউ অমন লুঙ্গি পরে ঘরের সামনে দিয়ে হেঁটে গেলে ফাতেমার এক ফোঁটা হৃৎপিণ্ড ধক্ করে ওঠে ।  সে ছুটে গিয়ে ঘরের চাটাই দেওয়া বেড়ার ফাঁক ফোঁকর দিয়ে দেখার চেষ্টা করে লোকটাকে । পুরাতন ভাঙ্গা টিনের সাথে পলিথিনের ছাউনি দেওয়া মুরগীর খোপের মতো ছোট্ট একখানা ঘর ।  এই ঘরে সারাদিন বন্দী হয়ে থাকে ফাতেমা ।  নড়বড়ে বাঁশের খুঁটির ওপর বাঁশ বিছানো মেঝে ।  মেঝের কয়েক হাত নিচ দিয়ে কলকলিয়ে বয়ে যাওয়া নোংরা কালো পানি থেকে উঠে আসে কেঁচো আর নানারকম পোকামাকড় ।  এক সময়ের খাল এখন পুতিগন্ধময় নালা ।  ফাতেমার সার্বক্ষণিক সঙ্গী কুকুর ছানা ভোলা ।  সে আছে বলে ফাতেমার রক্ষা ।  ভোলা থাবা মেরে পোকামাকড় তাড়িয়ে দেয় ।  মাঝে মধ্যে দু ’ একটা পোকা তুলে সে মুখে চালান করে ।  দেখতে পেলে ফাতেমা কষে ধমক দেয় ।  ভোলা তখন কুঁ কুঁ করে ঘরের এক কোনায় গিয়ে দাঁড়িয়ে থাকে ।  করুণ চোখে তাকিয়ে থাকে ফাতেমার দিকে ।  ফাতেমা হাত ইশারা করলে সে আনন্দে ছুটে এসে কোলে চড়ে দুই পা ফাতেমার দুই কাঁধে তুলে দেয় ।  ফাতেমা ওকে আদর করতে করতে বলে ,   ‘ তর ভুখ লাগছে ?  ’  কুকুর ছানাটা চোখ পিট পিট করে এদিক ওদিক মাথা নাড়ায় ।  ফাতেমা ওর পিঠে হাত বুলিয়ে দিয়ে বলে ,   ‘ এট্টু সবুর কর ভোলা ।  মায়ে অহনই আইয়া পড়বো ।  ’ মা না এলে তো ফাতেমার নিজেরও খাওয়া নাই ।  খুব ভোরে ঘুম থেকে উঠে ঘরের নড়বড়ে দরজায় তালা দিয়ে জয়গুন কাজে চলে যায় ।  এই বস্তিতে মানুষ নামের কয়েকটা খবিশ আছে ।  ফাতেমার মতো আট বছরের শিশুকন্যাকে দেখেও তাদের জিব থেকে লালা ঝরে ।  পালাদার কালুর ব্যাটা বরকত একবার ঘরে ঢুকে ফাতেমার ওপর চড়াও হতে গিয়ে ভোলার কামড় খেয়ে পালিয়েছে ।  পরে ইনজেকশনের টাকার জন্য কালুর বউয়ের সাথে জয়গুনের ঝগড়ার শেষ নাই । বেলা বারোটা সাড়ে বারোটা পর্যন্ত ফাতেমাকে না খেয়ে থাকতে হয় ।  এই সময়টুকু সে ভোলার সঙ্গে খেলা করে কাটিয়ে দেয় ।  পেটের ভেতরটা মোচড় দিয়ে ওঠে ।  তবু নিজের চেয়ে অবলা প্রাণী ভোলার জন্য ওর কষ্ট বেশি ।  বারোটার পর জয়গুন তার শাড়ির আঁচল দিয়ে ঢেকে এক গামলা খাবার নিয়ে ঘরে ফেরে ।  বস্তির কল থেকে এক বালতি পানি এনে ঘরের এক কোনায় ফাতেমাকে দাঁড় করিয়ে গোসল করায় ।  বাঁশের ফাঁক গলে সে পানি নেমে যায় নিচের নালায় ।  ফাতেমা আবদার করলে মাঝে মাঝে ভোলারও গা ধুয়ে দেওয়া হয় ।  তারপর জয়গুন গামলা থেকে দু ’ মুঠো তুলে নিজের মুখে দিয়ে ঢক ঢক করে পানি খেয়ে আবার ঘরে তালা দিয়ে চলে যায় । বস্তি পার হয়ে চওড়া পাকা রাস্তার ওপাশে সাত তলা ফ্ল্যাট বাড়ির ছয় তলায় পাশাপাশি দুটো ফ্ল্যাটে কাজ করে জয়গুন ।  স্বামী বেঁচে থাকতে একটা ফ্ল্যাটে কাজ করতো সে ।  এখন দুটো ফ্ল্যাটে কাজ করেও সে কুলিয়ে উঠতে পারে না ।  বেতনের টাকা ঘর ভাড়া দিতেই শেষ ।  গনি মিয়ার গুণ্ডারা ঘর ভাড়া নিতে আসে ।  তাদের লাল লাল চোখ দেখে ভয় পায় জয়গুন ।  সারা মাসের ঘাম ঝরানো টাকাগুলো ওদের হাতে তুলে দিতে গিয়ে ওর কলিজা ছিঁড়ে যায় ।  ভাড়া দিতে দেরি হলে অশ্লীল ভাষায় গালি গালাজ শুনতে হয় ।  ঘর ছেড়ে দেবার হুমকি শুনে জয়গুনের বুক থর থর করে কাঁপে । টিনের গামলায় পাঁচমিশেলি খাবার ।  সাদা ভাত ,  রুটি বা পরোটার আধ খাওয়া টুকরা ,  ফেলে দেওয়া উচ্ছিষ্ট হাড় হাড্ডি ,  শসার ফালি ,  আধ খাওয়া কেক ,  মাছের টুকরা ,  মাংসের ঝোল ।  কপাল ভালো হলে মাংসবিহীন বিরিয়ানি ,  এমন কী দু ’ এক টুকরা মাংসও ।  আগের রাতের বাসি খাবারের সাথে সকালের নাস্তার মিশেল ।  ফাতেমা মাংসের হাড্ডিগুলো ভোলাকে দিয়ে দেয় ।  ভোলা আনন্দে লেজ নাড়তে নাড়তে তীক্ষ্ণ দাঁত দিয়ে হাড্ডিগুলো কামড়া কামড়ি করে ।  ফাতেমা রুটি বা পরোটার এক টুকরা নিজের মুখে দিয়ে আর এক টুকরা ভোলার মুখে দেয় ।  কেকটাও ভোলার সাথে ভাগাভাগি করে খায় ।  ভোলা মাঝে মাঝে অধৈর্য হয়ে গামলায় থাবা মারে ।  শসার টুকরা ছিটকে পড়ে যায় ।  ফাতেমা চোখ পাকিয়ে ধমক দিলে ভোলা কুঁ কুঁ আওয়াজ করে সরে যায় ।  দরজার কাছে গিয়ে সে স্থির হয়ে দাঁড়িয়ে থাকে ।  ফাতেমা হাসিমুখে হাত ইশারা করে ডাক দিলে দুলতে দুলতে ছুটে এসে খাবারের চারপাশে লেজ নাড়িয়ে ঘুরতে থাকে ।  ফাতেমা ওকে কোলে তুলে নিয়ে ঝোল দিয়ে ভাত মাখিয়ে একমুঠো নিজে খায় ,  আর এক মুঠো ওর মুখে তুলে দেয় ।  মাঝে মাঝে আদব কায়দা ভুলে গিয়ে ভোলা গামলায় মুখ দিয়ে বসে ।  তখন আবার ফাতেমার ধমক খেয়ে সে কোল থেকে নেমে যায় । ভোলাকে ছাড়া খেতে পারে না ফাতেমা ।  গামলা থেকে ঝোল মাখানো ভাত তুলে মেঝের ওপর ছড়িয়ে রেখে সে ডাক দেয় ভোলাকে ,   ‘ অই বেয়াদব ,  খাড়ায়া আছস ক্যান ?  জলদি আইয়া খাইয়া ল ।  ’  ফাতেমা মাছের কাঁটা বেছে খানিকটা ভাতের সাথে নিজে খায় ,  খানিকটা ভেঙ্গে ছড়িয়ে দেয় ভোলার ভাতের ওপর ।  ভোলা কিন্তু তখন বেশ খায় ।  চেটে পুটে সবটুকু খেয়ে সে ফাতেমার কাঁধে দুই পা তুলে জিব বের করে হ্যা হ্যা করে ।  ওর জিব থেকে লালা ঝরে ফাতেমার ফ্রক ভিজে যায় ।  ফাতেমা বলে ,   ‘ বুঝছি ,  তর ঝাল লাগছে ।  ’ ভোলার পানি খাওয়ার জন্য একটা ফাটা প্লাস্টিকের বাটি আছে ।  ওতে পানি ঢেলে দিলে সে মাথা নামিয়ে চুক চুক শব্দ করে পানি খায় ।  পাশে বসে ভোলার পানি খাওয়া দেখে মজা পায় ফাতেমা ।  নিজের হাত মুখ ধুয়ে নিয়ে ভোলার এঁঠো মুখ যত্ন করে ধুয়ে দেয় সে ।  ছেঁড়া ফ্রকে হাত মুছে সে ভোলাকে কোলে তুলে নেয় ।  আগে ভোলাকে সাথে নিয়ে বস্তির মধ্যে খেলতে যেত ফাতেমা ।  কিন্ত বস্তির বদমাশ ছেলেমেয়েদের অত্যাচারে সেখানে বেশিক্ষণ খেলা হতো না ।  ওরা ভোলাকে খুব উত্যক্ত করে ।  ভোলাও ঘন ঘন তাড়া করে ওদের ।  তারপর এক সময় ক্লান্ত হয়ে ফিরে আসে ফাতেমার কাছে ।  এখন ঘরের দরজায় তালা দেওয়া থাকে বলে বাইরে খেলতে যাওয়া হয় না ।  ঘরের মধ্যে কিছুক্ষণ খেলা করে ঘুম পায় ফাতেমার ।  পাটাতন ভাঙ্গা তিন পায়া চৌকির এলোমেলো বিছানার ওপর ভোলাকে কোলে নিয়ে সে শুয়ে পড়ে ।  ভোলাকে রাক্ষস খোক্ষসের গল্প শোনাতে শোনাতে এক সময় সে গভীর ঘুমে তলিয়ে যায় ।  ঘুমন্ত ফাতেমাকে ছেড়ে কোথাও যায় না ভোলা ।  সে তার কোলের কাছে কাত হয়ে নিশ্চুপ শুয়ে থাকে ।  ফাতেমা যতক্ষণ ঘুমায় ,  ততক্ষণ সে ওভাবেই পড়ে থাকে ।  মাঝে মাঝে নিচের নালা থেকে উঠে আসা পোকামাকড় গুলোকে তাড়ানোর জন্য চৌকি থেকে নেমে যায় ।  তারপর আবার চৌকিতে উঠে ফাতেমার কোলের কাছে এসে ঘাপটি মেরে পড়ে থাকে । সন্ধ্যের পর থেকে বস্তিতে ফেরার জন্য অস্থির হয়ে ওঠে জয়গুন ।  অতটুকু ছোট মেয়েটা তার সারাদিন একা থাকে ঘরে ।  জয়গুনের চোখে মুখে সব সময় উৎকণ্ঠার ছাপ ।  আগে দু ’ একদিন ফাতেমাকে সাথে করে ফ্ল্যাটে নিয়ে এসেছিল সে ।  পিছে পিছে ভোলাও চলে আসে ।  ফ্ল্যাটের কেউ পছন্দ করে না এসব ।  সবাই বিরক্ত হয় ।  বেশি বিরক্ত হলে তারা জয়গুনকে কাজে জবাব দিয়ে দিতে পারে ।  তাই নাড়ি ছেঁড়া বুকের ধনটাকে বস্তিতে ফেলে এসে কাজ করতে হয় তাকে ।  কিন্তু তার মন পড়ে থাকে বস্তিতে ।  দু ’ হাতে ঝড়ের মতো কাজ করেও দুটো বাসার কাজ শেষ হতে চায় না ।  বড়লোকের বাসায় কাজের শেষ নাই । ছয় তলার বারান্দায় দাঁড়িয়ে জয়গুন মাঝে মাঝে তাকিয়ে থাকে রাস্তার ওপাশে বড় বড় ভবনগুলোর দিকে ।  আগে এই ভবনগুলোর একটাও ছিল না ।  তখন বস্তিটা দেখা যেত ।  এক দেড় বছরের মধ্যে জাদুমন্ত্রবলে উঁচু উঁচু ভবনগুলো গজিয়ে গেল আর আড়াল করে ফেললো বস্তিটাকে । এখন রাত আটটা বাজে ।  জয়গুনের ছটফটানি বেড়ে যায় ।  তার হাতে এখনো অনেক কাজ ।  সিরামিকের বাসন কোসন সিঙ্কের ওপর রেখে ডিশ ক্লিনার দিয়ে ঘষামাজা করতে গিয়ে বেখেয়ালে একটা বোল নিচে পড়ে ঝন ঝন শব্দ করে ভেঙ্গে যায় ।  ‘ কী ভাংলে ,  ফাতেমার মা ?  ’  বোলের ভাঙ্গা টুকরা গুলো কিচেনের মেঝেতে পড়ে থাকতে দেখে গৃহকর্ত্রী রেগে আগুন ,   ‘ এত তাড়াহুড়ো করো কেন বল তো ?  ধীরে সুস্থে কাজ করতে পারো না ?  ’ গৃহকর্তা সন্ধ্যের পর থেকে ঘরে বসে মদ খান ।  তার জন্য ফ্রিজ থেকে বরফ ,  ঠাণ্ডা পানি ,  আঙ্গুর ,  রেস্টুরেন্ট থেকে আনা বার - বি - কিউ চিকেন ইত্যাদি ট্রেতে করে সাজিয়ে ঘরে দিয়ে আসতে হয় জয়গুনকে ।  আজ তিনি সেগুলো সময় মতো পাননি বলে চেঁচামেচি করছেন ।  জয়গুন কোনটা ছেড়ে কোনটা করে ! ভোলা আজ সন্ধ্যের পর থেকে খুব অস্থির ।  সে বার বার ফাতেমার ফ্রকের নিচে কামড়ে ধরে তাকে দরজার কাছে টেনে নিয়ে যেতে চায় ।  সে এমন করছে কেন বুঝতে পারে না ফাতেমা ।  ঘরের বাইরে লোকজনের ছোটাছুটি আর হৈ চৈ এর শব্দ ।  মনে হয় বস্তিতে ঝগড়া লেগেছে ।  ছোটখাটো ব্যাপারে ঝগড়া ফ্যাসাদ আর মারামারি এই বস্তির নিত্য দিনের ঘটনা ।  প্রথম প্রথম আতংকিত হলেও এখন এসবে অভ্যস্ত হয়ে গেছে ফাতেমা ।  সে কুপী বাতির আলোয় একটা ছেঁড়া বইয়ের পাতা খুলে ছবি দেখতে থাকে ।  কিন্তু ভোলা নাছোড়বান্দা ।  সে লাফ দিয়ে চৌকিতে উঠে কুঁ কুঁ আওয়াজ করতে করতে ফাতেমার ফ্রক কামড়ে ধরে ।  ওর ছটফটানি দেখে বকা দেয় ফাতেমা ,   ‘ অই ভোলা ,  কী হইছে তর ?  অমন করস ক্যান ?  ’ সাইরেনের আওয়াজ শুনতে পায় জয়গুন ।  একটানা  ‘ ওঁয়াও ’   ‘ ওঁয়াও ’  আওয়াজে বুকের ভেতর কেমন যেন করে ।  এই শহরে দমকল ও পুলিশের গাড়ির সাইরেন খুবই পরিচিত শব্দ ।  তবু জয়গুনের তা ’  ভালো লাগে না ।  সাহেবের বড় মেয়ে পূর্ব দিকের বারান্দায় বসে কানে হেড ফোন লাগিয়ে গান শুনছিল ।  তার ডাক শুনে বারান্দায় আসে জয়গুন ।  ‘ তোমাদের বস্তিতে বোধহয় আগুন লেগেছে ,  ফাতেমার মা ।  ’  ‘ এ্যাঁ !  ’  চমকে ওঠে জয়গুন ,   ‘ কী কন ,  আফা ?  ’ সাহেবের মেয়ে কান থেকে হেড ফোন না খুলে হাত ইশারায় পূর্ব দিকে ইঙ্গিত করে আবার গানের সাথে সাথে পা ঠুকতে থাকে ।  জয়গুন ভীত সন্ত্রস্থ চোখে তাকিয়ে দেখে ,  উঁচু উঁচু ভবনগুলোর পূর্ব দিকের আকাশ লাল ।  রাতের অন্ধকার চিরে আগুনের লেলিহান শিখা ও ধোঁয়ার কুণ্ডলী উঠে যাচ্ছে আকাশের দিকে ।  সাইরেনের বিকট শব্দে চারদিক প্রকম্পিত করে একটার পর একটা দমকলের গাড়ি ঢুকে পড়ছে রাস্তার ওপাশে গলির ভেতর ।  গলি মুখ ছাড়িয়ে বড় রাস্তার ওপর অসংখ্য নারী পুরুষ শিশু বৃদ্ধের গগন বিদারী আহাজারি ।  আতংকে বুক ফাটা আর্তনাদ করে ওঠে জয়গুন ,   ‘ আল্লারে !  মোর ফাতেমা একা রইছে .  .  .  .  .  .  .  .  .  .  ।  ’  দিক বিদিক জ্ঞানশূন্য জয়গুন লিফটের অপেক্ষা না করে উন্মাদের মতো মাতম করতে করতে সিঁড়ি ভেঙ্গে নিচে নেমে যায় । সারা বস্তিতে দাউ দাউ করে আগুন জ্বলছে ।  ঘরের চার দেয়ালে চাটাইয়ের বেড়া ও বাঁশের খুঁটি পোড়ার পট পট আওয়াজ ।  মাথার ওপর চালা থেকে পলিথিন গলে গলে পড়ছে ।  উদ্বাহু আগুন চার দিক থেকে ঘিরে ফেলেছে ফাতেমাকে ।  কাঁদতে কাঁদতে ঘরের এক দিক থেকে আরেক দিকে ছোটাছুটি করছে সে ।  উন্মত্ত আগুনের নির্মম গ্রাসে ছোট হয়ে আসছে তার পৃথিবী । জ্বলন্ত বাঁশের মেঝে থেকে একটা বাঁশ খুলে নালায় পড়ে গেছে ।  সেই ফাঁকে পা আটকে যাওয়ায় উঠতে পারছে না ফাতেমা ।  সর্বগ্রাসী আগুন মেঝের নিচে থেকেও পুড়িয়ে দিচ্ছে ওকে ।  যন্ত্রণায় চিৎকার করে কাঁদছে সে ।  ফাতেমার জ্বলন্ত ফ্রক কামড়ে ধরে ওপর দিকে টেনে আনার চেষ্টা করছে ভোলা ।  এক সময় দু ’ জনের শরীরেই দাউ দাউ করে ধরে যায় আগুন ।  অবোধ কুকুর ছানাটা তবুও অসহায় মানব শিশুর অগ্নিদগ্ধ কাপড়টা কামড়ে ধরে থাকে ।  ছটফট করতে করতে এক সময় স্তব্ধ হয়ে যায় দুটো নিস্পাপ দেহ ।  হিংস্র আগুন তবুও ছাড়ে না ওদের ।  পুড়ে কয়লা হয়ে যাওয়া দেহ দুটো পোড়া বাঁশের সাথে সাথে পড়ে যায় নর্দমায় । জয়গুন পাগলী চাবি খুঁজে বেড়ায় ।  দুষ্ট ছেলেমেয়েরা ঢিল ছোঁড়ে তাকে ।  সমস্বরে বলে ,   ‘ জয়গুন ,  তোর চাবি নাই ।  ’  জয়গুনের জটা চুলের ভেতর থুকথুকে উকুন ।  সে মাথা চুলকাতে চুলকাতে বিড় বিড় করে নিজের সাথে নিজেই কথা বলে ।  অসংলগ্ন কথাবার্তা ।   ‘ কান্দিস না ।  তগো লাইগা রান্না করছি ।  ’  ‘ কী করছস ,  পাগলী ?  ’  ‘ ঘরে তালা দিয়া রাখছি ।  ’  ‘ পাগলী কী কয় ?  ’ জয়গুন পাগলীর পা ফুলে ঢোল হয়ে গেছে ।  কাপড় চোপড় বেসামাল ।  সে পা টেনে টেনে হাঁটে আর বিড় বিড় করে বলে ,   ‘ মোর চাবি কই ?  ’  ‘ জয়গুন ,  তোর চাবি নাই !  ’  এক ঝাঁক নুড়ি পাথর ছুটে আসে ওর দিকে ।  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  রি - পোস্ট ।  

                    




গল্পঃ দ্বিতীয় পিতা



আমাদের স্কুল জীবনে এখনকার মতো প্রাইভেট টিচার বা কোচিং ছিলনা ।  তবে স্কুলের বাইরে পড়ালেখার জন্য লজিং  ( জায়গীর )  মাস্টারের ব্যবস্থা ছিল ।  গ্রাম থেকে শহরে আই , এ ,  বি , এ পড়তে আসা ছেলেরা থাকা খাওয়ার বিনিময়ে গৃহকর্তার ছেলেমেয়েকে পড়াতো ।  তখনকার দিনে শহর এলাকায় ছাত্রাবাস বা মেস টেস তেমন ছিলনা ।  তাছাড়া গ্রাম থেকে শহরে আসা এসব ছেলেরা প্রধানতঃ অস্বচ্ছল পরিবারের সন্তান ছিল ।  লজিং প্রথার কারণে দু ’ পক্ষেরই উপকার হতো । আমরা পাঁচ ভাই এক বোন সবাই স্কুল জীবনটা লজিং মাস্টারের কাছে পড়েই পার করেছি ।  এই লজিং মাস্টারের জোগান আসতো আমাদের নানাবাড়ি বা তার আশেপাশের গ্রাম থেকে ।  বেশিরভাগ ক্ষেত্রেই দেখা যেতো ,  লজিং মাস্টার আমার মায়ের মামাতো বোনের ছেলে বা ফুপাতো বোনের দেবর বা আরো একটু দূর সম্পর্কের আত্মীয় ।  দু ’ চার বছর শহরে থেকে পড়াশুনা করে একজন লজিং মাস্টার চলে গেলে আর একজন আসতো ।  এভাবে শহীদুল ,  দুলাল ,  খালেক ,  আনোয়ার ইত্যাদি নামের বেশ কয়েকজন লজিং মাস্টারের কাছে আমরা পড়েছি ।  আত্মীয়তার সম্পর্ক অনুসারে আমরা তাদের ভাই বা মামা বলে ডাকতাম । তো আজ খালেক ভাইয়ের কথা বলি ।  আমাদের বাড়ির সামনের দিকে বৈঠকঘরের পাশে আট হাত বাই পাঁচ হাত একটা ছোট্ট ঘর ছিল ।  লজিং মাস্টার এই ঘরে থাকতেন ।  আমি তখন ক্লাস সেভেনের ছাত্র ।  আমার অন্যান্য ভাই বোন স্কুলের বিভিন্ন ক্লাসে পড়ে ।  সন্ধ্যের পর আমাদের শোবার ঘরের সামনে চওড়া বারান্দায় দু ’ খানা জোড়া চৌকির ওপর মাদুর বিছিয়ে আমরা সব ভাইবোন হারিকেনের আলোয় গোল হয়ে পড়তে বসতাম ।  খালেক ভাই একটা কাঠের চেয়ারে বসে আমাদের পড়াশুনা তদারকি করতেন ।  তিনি ছোটোখাটো গড়নের নিরীহ মানুষ ।  আগের লজিং মাস্টার দুলাল ভাইয়ের মতো তিনি আমাদের ওপর হম্বি তম্বি করতেন না ।  পড়া না পারলে বা অংক ভুল করলে শহীদুল ভাইয়ের মতো কানমলা দিতেন না ।  এ কারণে লজিং মাস্টারদের মধ্যে খালেক ভাই আমাদের কাছে সবচেয়ে প্রিয় ছিলেন ।  কিন্তু তিনি আমাদের মায়ের কাছে ছিলেন অযোগ্য মাস্টার ।  মা প্রায়ই রান্নাঘর থেকে চিৎকার করে বলতেন ,   ‘ খালেক ,  চড় দাও ,  চড় দাও ।  কষে চড় না দিলে গাধাগুলো সোজা হবে না ।  ’ খালেক ভাই থতমত খেয়ে আমাদের কোন ভাইয়ের গালে আলতো করে হাত ছুঁইয়ে বলতেন ,   ‘ চড় দিলাম , খালাম্মা ।  ’  ‘ কী চড় দিলে তুমি ?  ’  মা খুন্তি হাতে রান্নাঘর থেকে বেরিয়ে বলতেন ,   ‘ চড়ের কোন শব্দই পেলাম না ।  ঠাস্ ঠাস্ করে দুই গালে কষে দুটো চড় দাও ।  দেখবে সোজা হয়ে গেছে ।  ’  ‘ দিচ্ছি , খালাম্মা ।  ’ মা রান্নাঘরে ঢুকে গেলে খালেক ভাই নিজের দুই গালে শব্দ করে দুটো চড় বসিয়ে দিয়ে বলতেন ,   ‘ দু ’ গালে চড় দিলাম , খালাম্মা ।  ’  মা রান্নাঘর থেকে বলতেন ,   ‘ হাঁ ,  ঠিক আছে ।  ’ এদিকে আমরা খালেক ভাইয়ের কাণ্ড দেখে হেসে লুটোপুটি ।  মা চিৎকার করে বলতেন ,   ‘ খালেক ,  সব ক ’ টা বদকে থাপড়াও তো !  একটা মার খেয়েছে দেখে আরগুলোর কী দাঁত কেলানো হাসি !  থাপড়ে দাঁত কেলানো ছুটিয়ে দাও ।  বদের বিচি সব !  ’ সারাদিন স্কুল আর বিকেলবেলা ফুটবল খেলা ।  আমরা ক্লান্ত হয়ে থাকতাম ।  ফলে সন্ধ্যের পর ঘুমে চোখ ঢুলে আসতো ।  তবে মায়ের ভয়ে দ্রুত ঘুম সামলে নিয়ে চোখ রগড়ে আরও জোরে জোরে পড়া শুরু করে দিতাম ।  পড়ার আওয়াজ কমে যাওয়া এবং হঠাৎ করে আবার বেড়ে যাওয়া শুনে মা রান্নাঘর থেকেই বুঝে ফেলতেন যে ,  আমরা ঝিমাচ্ছি ।  তিনি চিৎকার করে বলতেন ,   ‘ খালেক ,  তুমি কী করছো ?  বদমাশ গুলো ঘুমাচ্ছে ।  ’  ‘ আঁ হাঁ !  ’  খালেক ভাই নিজেও ঘুমকাতুরে মানুষ ।  মায়ের চিৎকার শুনে তিনিও ঝিমুনিভাব ঝেড়ে ফেলে মিনমিনে গলায় বলতেন ,   ‘ এ্যাই ,  ঘুমাচ্ছো কেন ?  পড় ,  পড় ।  ’  ‘ আমি ঘুমাচ্ছি না ’  ‘ তাহলে কে ঘুমাচ্ছে ?  ’ দুধ জ্বাল দেওয়ার জন্য মা হয়তো রান্নাঘর থেকে বেরতে পারছেন না ।  তিনি সেখান থেকে চিৎকার করে বলতেন ,   ‘ ও খালেক ,  কাঠের স্কেলটা হাতে রাখো বাবা ।  ঘুমাতে দেখলে পিঠের ওপর দাও ।  ’ খালেক ভাই স্কেল হাতে নিতেন ঠিকই ,  কিন্তু দু ’  মিনিট পর তাঁর হাত থেকে স্কেল পড়ে যেত ।  কারণ এই সময়ের মধ্যে দু ’ হাত দু ’ দিকে ছড়িয়ে দিয়ে চেয়ারে কাত হয়ে তিনি নিজেই ঘুমিয়ে পড়তেন ।  মা রান্নাঘরের কাজ সেরে এসে দেখতেন ,  আমরা সবাই গলা ফাটিয়ে পড়ছি আর খালেক ভাই চেয়ারে আধা শোয়া হয়ে ঘুমাচ্ছেন । এই খালেক ভাইকে একদিন দেখলাম তাঁর ঘরে বিছানায় বসে নিঃশব্দে কাঁদছেন ।  কান্নার কোন আওয়াজ নাই ,  কিন্তু দু ’ চোখ থেকে অনর্গল পানি ঝরে পড়ছে ।  আমার সাথে সাথে আব্বাও এই দৃশ্য দেখে জিজ্ঞেস করলেন ,   ‘ কী হয়েছে খালেক ?  কাঁদছো কেন ?  ’ খালেক ভাই নিরুত্তর ।  আব্বা বাড়ির ভেতরে ঢুকে মাকে জিজ্ঞেস করলেন ,   ‘ খালেকের কী হয়েছে ?  কাঁদছে কেন ?  ’  ‘ আর বোলো না ।  ’  মা হতাশ গলায় বললেন ,   ‘ বাবলু ( আমার ছোট ভাই ) স্কুল থেকে ফিরে ভাত না খেয়ে রোদের মধ্যে ঘুড়ি ওড়াচ্ছিল ।  বার বার ডেকে ওকে ছাদ থেকে নামাতে না পেরে আমি ছাদে উঠে ওকে ক ’ টা চড় থাপড় দিয়েছি ।  তাই দেখে খালেক কেঁদে অস্থির ।  বাবলুর চোখে এক ফোঁটা পানি নাই ,  ওদিকে খালেকের কান্না থামছে না ।  কী মুশকিল দেখো তো !  ’ আমার অন্য একটি লেখায় পাঠকদের জানিয়েছি যে ,  স্কুলে পড়ার সময় আমি চোর ছিলাম ।  ছোটবেলা থেকে বাজার করা শেখানোর জন্য মাঝে মাঝে আমাকে আর বড়ভাইকে বাজার করতে দেওয়া হতো ।  আমি বাজারের পয়সা থেকে আট আনা বারো আনা চুরি করে লুকিয়ে বন্ধুদের সাথে সিনেমা দেখতে যেতাম ।  বাজার করে ফিরলে মা সাধারনতঃ হিসাব নিতেন না ।  কিন্তু চোরের দশ দিন ,  পুলিশের এক দিন ।  এ রকম এক দিনে আমি মায়ের কাছে ধরা পড়ে গেলাম ।  তিন টাকার মধ্যে মাছ ও তরি তরকারি কিনে মায়ের হাতে মাত্র চার আনা ফেরত দিলে তাঁর সন্দেহ হলো ।  তিনি কাগজ কলম নিয়ে বসে একটা একটা করে জিনিষের নাম ও দাম লিখে যোগ দিলেন ।  দেখা গেল ,  সব মিলিয়ে সোয়া দুই টাকা খরচ হয়েছে ।  তাহলে বারো আনা ফেরত পাওয়ার কথা ।  বাঁকি আট আনা গেল কোথায় ?  মা রান্নাঘর থেকে একটা লাকড়ি এনে আমার পিঠে সবে এক ঘা দিয়েছেন ,  খালেক ভাই ছুটে এসে মায়ের হাত চেপে ধরে আর্ত কণ্ঠে বললেন ,   ‘ ওর দোষ নেই , খালাম্মা ।  ছোট ছেলে তো !  বাসায় ঢোকার সময় ওর পকেট থেকে আট আনা পড়ে গেছে ।  বুঝতে পারেনি ।  এই দেখেন ,  বৈঠকঘরের চৌকাঠের সামনে পড়ে ছিল ।  ’ খালেক ভাই একটা চকচকে আধুলি ( আট আনা ) মায়ের হাতে তুলে দিয়ে আমাকে তাঁর শরীর দিয়ে ঢেকে দূরে নিয়ে গেলেন ।  মা হাতের লাকড়ি ফেলে দিয়ে আমাদের দিকে এমনভাবে তাকালেন যে মনে হলো ,  খালেক ভাই চোরের উকিল কী না তা ’  তিনি বোঝার চেষ্টা করছেন ।  আমি তো বেঁচে গেলাম ।  কিন্তু বেচারা খালেক ভাইয়ের আট আনা পয়সা গচ্চা গেল ।  বিশ্বাস করবেন কিনা জানিনা ,  শুধু এই ঘটনার কারণেই পরে আমি আর কোনদিন বাজারের পয়সা চুরি করার মত কুকর্মটি করিনি । খালেক ভাইয়ের একটা দোষ ছিল ।  অসুখ হলে তিনি ওষুধ খেতে চাইতেন না ।  একবার তাঁর ডায়ারিয়া হলো ।  তখনকার দিনে ওরস্যালাইনের এত ব্যাপক ব্যবহার ছিল না ।  মা ডাক্তারখানা থেকে ওষুধ আনিয়ে দিলেন ।  বাজার থেকে ডাব আনা হলো ।  চিঁড়া ভিজিয়ে পাকা কলাসহ খালেক ভাইকে খেতে দেওয়া হলো ।  দুপুরে তাঁর জন্য আতপ চালের জাউ আর কাঁচা কলার ঝোল রান্না করা হলো ।  কিন্তু তিনি বিরামহীনভাবে বদনা হাতে ছুটতে ছুটতে সন্ধ্যেবেলা নেতিয়ে পড়লেন ।  মায়ের কপালে চিন্তার ভাঁজ পড়লো ।  আব্বা বাড়ি ফিরলে মা খালেক ভাইয়ের অবস্থা জানিয়ে বললেন ,   ‘ কী করা যায় বলো তো !  পরের ছেলে ।  কিছু একটা হয়ে গেলে তো কৈফিয়ত দেওয়ার মুখ থাকবে না ।  ’ আব্বা খালেক ভাইকে হাসপাতালে ভর্তি করে দিলেন ।  বড়ভাই আর আমার ওপর দায়িত্ব পড়লো পালাক্রমে রাত জেগে খালেক ভাইয়ের সেবা যত্ন করার ।  হাসপাতালে তাঁর শিরায় এ্যান্টিবায়োটিক ও ঘুমের ওষুধ মেশানো স্যালাইন পুশ করা হলো ।  খালেক ভাই ঘুমিয়ে গেলেন ।  এদিকে তাঁর অজ্ঞাতসারে রাতে দু ’ তিনবার বেডের চাদর নষ্ট হয়ে গেল ।  সিস্টার রুমে দু ’ জন সিস্টার নাক ডেকে ঘুমাচ্ছিলেন ।  তাদের একজনকে ডেকে আনা হলে সে রূমাল দিয়ে নাক ঢেকে তড়িঘড়ি করে কেটে পড়লো ।  অগত্যা আমি আর বড়ভাই দু ’ জন মিলে ধরাধরি করে বেডের চাদর ও খালেক ভাইয়ের পরনের লুঙ্গি বদলে দিলাম ।  দুই ভাইয়ের সারারাত ঘুম হলো না । পরদিন সকাল থেকে খালেক ভাইয়ের অবস্থার উন্নতি হতে লাগলো ।  মা দুপুরবেলা তাঁর জন্য খাবার নিয়ে এলেন ।  আব্বা বিকেলে দেখতে এসে বললেন ,   ‘ এই তো খালেকবাবু সুস্থ হয়ে গেছে ।  গুড !  ’ মা বললেন ,   ‘ তোমার খালেকবাবু এত কষ্ট পেতো না ,  বুঝলে ?  সে কী করেছে জানো ?  কাল ডাক্তারখানা থেকে যে ওষুধগুলো আনা হয়েছিল ,  তার একটাও সে খায়নি ।  সব ওষুধ তার বালিশের নিচে চাপা দেওয়া ছিল ।  এই দেখো ।  ’ মা কিছু ট্যাবলেট আর ক্যাপসুল আব্বাকে দেখালেন ।  খালেক ভাই বোকার মতো হেসে বললেন ,   ‘ চিঁড়া খেয়েছি , খালাম্মা ।  ’  ‘ এই তো ,  ছেলে কত ভালো দেখেছো ?  ’  আব্বা মাকে বললেন ,   ‘ খালেকবাবু চিঁড়া খেয়েছে ।  চিঁড়া না খেলে কী সে এত তাড়াতাড়ি ভালো হয় ?  ’  সমর্থন পেয়ে খালেক ভাইয়ের মুখে স্বস্তির হাসি ।  মা বললেন ,   ‘ বোকা ছেলে কোথাকার !  আচ্ছা ,  তুমি যে বি , এ ক্লাসে পড়ছো ,  পাশ করতে পারবে ?  ’  খালেক ভাই মাথা নেড়ে বললেন ,   ‘ হুঁ ।  ’ পরদিন সকালে খালেক ভাইকে হাসপাতাল থেকে ছেড়ে দেওয়া হলো ।  দুই রাত না ঘুমিয়ে আমরা দুই ভাই পেরেশান ।  তবু খালেক ভাই সেরে উঠেছেন দেখে ভালো লাগছিল ।  বাড়ি ফিরে আমরা দুই ভাই গোসল করে নাস্তা খেয়ে ঘুমিয়ে গেলাম ।  দুপুরে ঘুম ভাঙ্গার পর আমার কানে এল ,  মা খালেক ভাইকে বলছেন ,   ‘ তুমি গোসল করে খেয়ে নাও , বাবা ।  ওরা যখন ঘুম থেকে উঠবে , তখন খাবে ।  তোমার দুর্বল শরীর , শুধু শুধু বসে থেকো না ।  খেয়ে দেয়ে একটু ঘুমাও ।  ’ আমি তাকিয়ে দেখি ,  খালেক ভাই আমাদের দুই ভাইয়ের মাথার কাছে বসে আছেন ।  তাঁর হাতে দুটো ঝকঝকে নতুন ঝর্না কলম । তিনি আজ নেই , আছে তাঁর স্মৃতি , ছোট ছোট সুখ দুখমানুষের প্রতি ভালোবাসা ছিলমানব প্রেমের শিক্ষা কে দিল ? ভাবলে আমার মনে পড়ে যায় দ্বিতীয় পিতার মুখ ।  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  * 
                    





গল্পঃ ঘর নেই



                        অনার্স ফাইনাল পরীক্ষার আগে মাসুদ এক কাণ্ড করে বসলো ।  তার মতো শান্ত শিষ্ট গোবেচারা ছেলে এমন কাজ করে ফেলবে ভাবা যায়না ।  সে ছিল কেমিস্ট্রির ছাত্র ।  অথচ এ্যাপ্লাইড ফিজিক্সের সুন্দরী ছাত্রী ফারজানাকে সে গোপনে বিয়ে করে ফেললো ।  কিভাবে তাদের মধ্যে ভাব ভালোবাসা হল আল্লাই মালুম ।  জানাজানি হওয়ার পর মাসুদ ও ফারজানার বিয়ে ভার্সিটিতে  ‘ টক অফ দি ক্যাম্পাসে ’  পরিণত হল । মাসুদের মা ছিল না ।  ফারজানাকে বিয়ে করার পর হল থেকে বাক্স পেঁটরাসহ তাকে বাসায় নিয়ে গেলে মাসুদের বাবা সদ্য অবসরপ্রাপ্ত জাঁদরেল বি সি এস  ( প্রাক্তন ই পি সি এস )  অফিসার খোন্দকার মারুফ আলী সাহেব তাদের দুজনকে বাসা থেকে তাড়িয়ে দিলেন ।  এ সময় পিতা ও পুত্রের মধ্যে যে সব বাক্য বিনিময় হয়েছিল তা ’  এরকমঃ -  ‘ তা ’  হলে আমরা চলে যাবো ?  ’  ‘ অবশ্যই চলে যাবে ।  ’  ‘ মা বেঁচে থাকলে কি আপনি এমন নির্দয় ব্যবহার করতে পারতেন ?  ’  ‘ অবশ্যই না ।  কারণ তোমার মা তখন কান্নাকাটি করে আমার মন নরম করার চেষ্টা করতো ।  আমি হয়তো তখন নরম হয়েও যেতাম ।  অধিকাংশ পুরুষ মানুষ মহিলাদের কান্না দেখলে নরম হয়ে যায় ।  কিন্তু এখন আর সেটা সম্ভব না ।  ’ মাসুদ তার সদ্য বিবাহিতা স্ত্রীকে দেখিয়ে বলল ,   ‘ ফারজানাও তো মেয়েমানুষ এবং দেখুন সেও কাঁদছে ।  তার কান্না কি আপনার মনকে নরম করার জন্য যথেষ্ট নয় ?  ’ মারুফ সাহেবের একটা মুদ্রাদোষ ছিল কথায় কথায়  ‘ অবশ্যই হাঁ ’  বা  ‘ অবশ্যই না ’  বলা ।  তিনি বললেন ,   ‘ অবশ্যই না ।  কারণ সে তোমার স্ত্রী ।  তার কান্নাকাটি তোমার মনকে নরম করার জন্য যথেষ্ট হতে পারে ,  আমার মনকে নয় ।  ’  ‘ তা ’  হলে আমরা চলেই যাবো ?  ’  ‘ অবশ্যই যাবে ।  ’  ‘ আমি কিন্তু আপনার একমাত্র পুত্রসন্তান ।  ’  ‘ তাতে কিছু যায় আসে না ।  এই পৃথিবীতে একমাত্র পুত্রসন্তানের জন্ম দিয়ে অনেক বাবাই বিড়ম্বনায় আছে ।  তাদের খাতায় আমার নামটা যোগ হল এই আর কি !  ’  ‘ আমি কিন্তু ইচ্ছে করলে সিলেটে বড় আপার বাসায় গিয়ে উঠতে পারি ।  ’  ‘ না ,  তা ’  তুমি পারোনা ।  কারণ তোমরা এখান থেকে চলে যাবার পর আমি তোমার বড় ,  মেজ ও ছোটআপা সবাইকে ফোন করে জানিয়ে দেব যে তারা যেন কেউ তোমাদের আশ্রয় না দেয় ।  ’  ‘ তারা আপনার কথা শুনবে কেন ?  ’  ‘ এই কারণে শুনবে যে গুলশানে এই বাড়িসহ আমার অনেক সম্পদ আছে ।  তোমাদের আশ্রয় দিয়ে তারা বিশেষ করে তাদের স্বামীরা এই সম্পদের ভাগ হারানোর ঝুঁকি নেবে না ।  ’  ‘ তা ’  হলে এটাই আপনার শেষ কথা ?  ’  ‘ অবশ্যই শেষ কথা ।  কেন ,  আমার কথা কি তোমার বিশ্বাস হচ্ছে না ?  ’  ‘ হবেনা কেন ?  তবে মা হারা পুত্র সন্তানের প্রতি বাবার হৃদয়ে একটা সফট্ কর্নার থাকে ।  তা ’  ছাড়া আমার স্ত্রী দেখতে অসুন্দর নয় ।  প্রত্যেক বাবাই তার ছেলের জন্য যেমন সুন্দর বউ চায় ,  আমার স্ত্রী একজাক্টলি সেরকম ।  ওদের ফ্যামিলি স্ট্যাটাসও খুব ভালো ।  আপনি খোঁজ নিয়ে দেখতে পারেন ।  ’  ‘ আমি তার কোন প্রয়োজন বোধ করছি না ।  তোমরা এখন যেতে পারো ।  ’  ‘ তা ’  হলে চলেই যাই ,  নাকি ?  ’  ‘ অবশ্যই চলে যাবে এবং এ বাড়িতে আর কখনো ঢুকবে না ।  ’ পঁচিশ বছর পর ।  মাসুদ ও ফারজানার একমাত্র মেয়ে সিনথিয়া বি , বি , এর ছাত্রী ।  সে একদিন তার মাকে ডেকে বলল ,   ‘ মম্ ,  তোমাকে একটা কথা আগে বলা হয়নি ।  এখন বলছি ।  তুমি ড্যাডকে জানিয়ে দিও ।  ’  ‘ কি কথা ?  ’  ‘ লন্ডনে যাওয়ার আগে ক্যামেরনের সাথে আমার বিয়ে হয়ে গেছে ।  ’ সিনথিয়া তার বয়ফ্রেন্ড কামরানকে বিখ্যাত রোমান্টিক ছবি  ‘ টাইটানিক ’  এর ডিরেক্টর জেমস ক্যামেরন এবং ব্রিটেনের প্রধানমন্ত্রী ডেভিড ক্যামেরনের নামের সাথে মিল রেখে  ‘ ক্যামেরন ’  বলে ডাকে ।  কামরান নামটা তার কাছে ক্ষ্যাত ক্ষ্যাত মনে হয় ।  তা ’ ছাড়া সিনথিয়া অন্য সব কিছুর মতো নামের ব্যাপারেও আধুনিকায়নে বিশ্বাসী ।  কামরান অতি দরিদ্র কৃষক পরিবারের সন্তান ।  কিন্তু দুর্দান্ত মেধার জোরে সে খেয়ে না খেয়ে বুয়েট থেকে রেকর্ড ভাঙ্গা রেজাল্ট করে পাশ করেছে এবং কয়েকদিন আগে সিনথিয়ার বাবার টাকায় উচ্চ শিক্ষার জন্য লন্ডনে গেছে ।  সিনথিয়ার ভাষায় ,  ক্যামেরন ইজ এ হাইলি এ্যামবিশাস বয় ।  ফারজানা বলল ,   ‘ তোমাদের বিয়ের ব্যাপারটা তো সেটল্ হয়েই ছিল ।  কামরান লন্ডন থেকে ফেরার পর বিয়ে হওয়ার কথা ।  তাই , না ?  আমাদের না জানিয়ে হঠাৎ তোমরা বিয়েটা সেরে ফেললে কেন ,  বুঝতে পারছি না ।  ’  ‘ মম্ , ইউ আর টু ওল্ড !  আমরা বিয়ে করেছি ,  যেমন তোমরাও করেছো এবং সবাই করে ।  খারাপ কিছু তো করিনি ।  প্লিজ ,  ট্রাই টু আন্ডারস্ট্যান্ড ।  ’ ফারজানা তার মেয়ের বিয়ের কথা মাসুদকে জানালো ।  খোন্দকার মারুফ আলী সাহেব ভয়ভীতি দেখালেও ছেলেমেয়েদের সম্পত্তি থেকে বঞ্চিত করেননি ।  তাঁর মৃত্যুর পর গুলশানের বাড়িটা মাসুদের ভাগে পড়েছে ।  মাসুদ একটি বেসরকারি কলেজে অধ্যাপনা করে ।  তার পক্ষে একসঙ্গে অনেক টাকা জোগাড় করা সম্ভব না হওয়ায় এই বাড়িটা মর্টগেজ রেখে কামরানের উচ্চ শিক্ষার জন্য ব্যাংক থেকে মোটা টাকা লোণ নিতে হয়েছে ।  কথা ছিল ,  কামরান পড়াশুনার ফাঁকে ফাঁকে কাজ করে লন্ডন থেকে টাকা পাঠিয়ে সেই লোণ যতটা সম্ভব শোধ করে দেবে ।  তাই মেয়ের বিয়ে হয়ে যাওয়ার খবর শুনে সে খুশিই হল ।  বলল ,   ‘ সিনথিয়া একটা কাজের কাজ করেছে ।  আমার একমাত্র সম্বল এই বাড়ি বন্ধক রেখে কামরানের লেখাপড়ার খরচ দিয়েছি ।  বিয়ে হয়ে যাওয়ায় সে এখন একটা বাঁধনের মধ্যে থাকলো ।  ’  ‘ কিন্তু বিয়ের তো একটা আনুষ্ঠানিকতা আছে ।  গায়ে হলুদ ,  পান - চিনি ,  কনে সাজানো .  .  .  .  .  .  ’ নিজের জীবনে হয়নি বলে মেয়ের জীবনেও এসব হবেনা ,  এটা মেনে নিতে পারছেনা ফারজানা ।  মাসুদ একটু অস্থির হয়ে বলল ,   ‘ আরে বাবা ,  ওসবের সময় তো আর ফুরিয়ে যায়নি ।  কামরান লন্ডন থেকে ফিরলে সব হবে ।  সিনথিয়া আমার একমাত্র মেয়ে ।  তার বিয়েতে ধুমধাম হবেনা এটা একটা কথা হল ?  তুমি শুধু শুধু ভেবো না তো !  ’ আরও পাঁচ বছর পর ।  সিনথিয়া এম বি এ শেষ করে একটা কর্পোরেট হাউসে চাকরি নিয়ে চিটাগং চলে গেছে ।  সেখানে সে তার নতুন বয়ফ্রেন্ডের সাথে একটা ফ্ল্যাট ভাড়া নিয়ে লিভ টুগেদার না কি যেন একটা ব্যবস্থা করে থাকে ।  বাবা মার সাথে তার কোন যোগাযোগ নেই ।  জেমস / ডেভিড ক্যামেরন লন্ডন থেকে ফেরেনি ।  সেখানে সে এক সাদা চামড়ার মেয়েকে বিয়ে করে সিটিজেনশিপ নিয়ে সেটল্ করে ফেলেছে । এদিকে মাসুদের গুলশানের বাড়ি মর্টগেজ রেখে যে লোণ নেওয়া হয়েছিল ,  তা ’  সুদেমূলে দ্বিগুণ হয়ে যাওয়ায় বাড়ি অকশনে উঠেছে ।  অকশনে বাড়ির সর্বোচ্চ দাম ব্যাংকের পাওনা টাকার থেকে কম হওয়ায় বাড়ির যাবতীয় অস্থাবর সম্পদ অর্থাৎ ফার্নিচার ,  টিভি ,  কম্পিউটার ,  ফ্রিজ ,  এসি ,  ওভেন সব জব্দ করা হয়েছে । এই অবস্থায় একদিন সকালে কপর্দকশূন্য মাসুদ এক কাপড়ে ফারজানার হাত ধরে চিরদিনের জন্য চলে গেল এই বাড়ি ছেড়ে ,  ঠিক যেভাবে গোপনে বিয়ে করার অপরাধে ত্রিশ বছর আগে এ বাড়ি ছেড়ে বউ নিয়ে চলে যেতে হয়েছিল ওকে ।  ব্যাংকের কর্মকর্তাদের অনুরোধ করে মাসুদ তার চশমাটা শুধু নিতে পেরেছিল সাথে ।  কারণ চশমা ছাড়া আজকাল সে ভালো দেখতে পায় না ।  *  *  *  *  *  *  *  *  *  *     [ গল্পটি মাসিক উত্তর বার্তা পত্রিকার এপ্রিল /  ২০১২ সংখ্যায় প্রকাশিত ।  ব্লগার বন্ধুরা যারা পড়েননি ,  তাদের জন্য ব্লগে প্রকাশ করলাম ।   ]  
                    





গল্পঃ ঠিকানা



                        আমাদের শহরে গনকপাড়া নামে একটা বাণিজ্যিক এলাকা আছে ।  পুরাতন ও নতুন অবকাঠামো মিলিয়ে জায়গাটা ব্যাবসা বাণিজ্যের জন্য বেশ জমজমাট স্থান ।  ব্যাংক ,  বীমা ,  গার্মেন্টস ,  ইলেকট্রনিক্স ,  ফার্মেসী ,  হোটেল ,  রেস্তোরাঁ ইত্যাদি প্রায় সব ধরনের বাণিজ্যিক কর্মকাণ্ডের হাঁক ডাকে এলাকাটি সারাদিন গম গম করে ।  স্বাধীনতার আগে গনকপাড়ার কয়েকটি ছোট ছোট চায়ের দোকান খুব বিখ্যাত ছিল ।  সে সময় এই চায়ের দোকানগুলো শুধু চা আর বিস্কুট বিক্রি করতো ।  মোষের ঘন দুধ মিশিয়ে উন্নতমানের চা - পাতা দিয়ে তৈরি করা এসব দোকানের চা ছিল খুবই সুস্বাদু ।  এই চা খাওয়ার জন্য শহরের প্রায় সব এলাকার মানুষ সকাল থেকে রাত নটা দশটা পর্যন্ত দোকানগুলোর সামনে ভিড় জমাতো ।  দোকানদাররাও ভিড় সামলাতে হিমশিম খেত ।  স্বাধীনতার পরেও কয়েক বছর এই অবস্থা বজায় ছিল ।  দেশ স্বাধীন হওয়ার পর ১৯৭২ সালে আমাদের মহল্লার সমবয়সী বন্ধুদের সাথে আমিও নিয়মিত বিকেলবেলা সেখানে চা খেতে যেতাম ।  তখন আমি কলেজের ছাত্র ।  সেই ১৯৭২ সাল থেকে শুরু করে আজ পর্যন্ত আমি গনকপাড়ার চা  ( এই নামেই বিখ্যাত )  খেতে যাই ।  তবে এখন আমার এই যাওয়াটা অনিয়মিত হয়ে গেছে ।  আগের মত আর রোজ রোজ যাওয়া হয়না ।  হয়তো সপ্তাহে একদিন বা মাসে দু ’ মাসে একদিন যাওয়া হয় । চল্লিশ বছরে অনেক কিছু বদলে গেছে ।  দোকানগুলোর মালিক ছিল প্রধানতঃ ভারতের বিহার ও উত্তর প্রদেশ থেকে আসা উর্দুভাষী মোহাজিররা ।  দেশ স্বাধীন হওয়ার পর তারা অনেকেই পাকিস্তান চলে যায় ।  রাস্তা চওড়া করার জন্য ভাংচুর হওয়ায় অনেকেই তাদের দোকান হারিয়ে অন্য পেশায় চলে যায় ।  অনেকে এই চল্লিশ বছরে মারাও গেছে ।  সর্বশেষ যে দু ’ তিনটি দোকান ছিল ,  সেগুলোর এখন বেহাল অবস্থা ।  চায়ের স্বাদ আর আগের মত নেই ।  ফলে সেই রমরমা ব্যবসাও আর নেই ।  আমরা যে দোকানে চা খেতে যেতাম ,  সৌভাগ্যক্রমে সেটি এখনও টিকে আছে ।  এই দোকানের মালিক রহমতুল্লাহ মারা যাওয়ার পর তার ছেলে বরকতুল্লাহ দোকানের হাল ধরেছে ।  সেও প্রায় তিরিশ বছর আগের কথা ।  বাহাত্তর সালে আমরা যখন গনকপাড়ায় চা খেতে যেতাম ,  তখন বরকতুল্লাহর বয়স ছিল বার তের বছর ।  সে তার বাবাকে দোকানের কাজে সাহায্য করতো ।  তিনটি বড় বড় লাকড়ির চুলার একটিতে বিশাল হাঁড়িতে সারাদিন পানি ফুটতো ,  একটিতে বড় সসপ্যান ভর্তি ঘন দুধ জ্বাল হতে হতে লাল হয়ে যেতো আর একটিতে ফোটানো পানি ভর্তি বড় বড় তিনটি কেটলি বিরামহীনভাবে রহমতুল্লাহর হাতে ওঠা নামা করতো ।  টিনের তৈরি বিশাল ট্রেতে করে চা নিয়ে বরকতুল্লাহ দোকানের সামনে ভিড় জমানো খদ্দেরদের কাছে পৌঁছে দিতো ।  কেউ চাইলে সাথে একটা বা দু ’ টা নোনতা বিস্কুট ।  পর্যাপ্ত বসার জায়গা না থাকায় অধিকাংশ খদ্দেরই দাঁড়িয়ে দাঁড়িয়ে চা খেয়ে চলে যেতো ।  বরকতুল্লাহর বয়সী একজন কর্মচারী ছোকরাও কাজ করতো দোকানে ।  রমরমা বেচাকেনা ।  রহমতুল্লাহর সাহায্যকারী না হলে চলবে কেন ?  দোকানের কোন সাইনবোর্ড ছিলনা ।  রহমতুল্লাহর চা বললেই সবাই চিনে ফেলতো । সেই দোকান এখন চালায় তার ছেলে বরকতুল্লাহ ।  কিন্তু দোকানের সেই রমরমা দিন আর নেই ।  লাকড়ির চুলা উঠে গিয়ে একটা মাত্র পাম্প করা কেরোসিনের চুলা জ্বলে ।  সেই চুলার এক পাশে গরম পানির জন্য একটা আর এক পাশে গরুর দুধের জন্য একটা কেটলি ।  কনডেনসড্ মিল্কের কৌটাও রয়েছে ।  তবে অনেকে কনডেনসড্ মিল্কের চা খেতে চায়না বলে কেটলিতে সামান্য কিছু দুধ রাখা হয় । বরকতুল্লাহ ইতিমধ্যে বুড়ো হয়ে গেছে ।  তার চুল দাড়িতে পাক ধরেছে ।  বরকতুল্লাহর বউ ছেলে নাই ।  বাবা মা তো অনেক আগেই দুনিয়াছাড়া ।  একজন বাঙালী ছেলেকে পেটে ভাতে কর্মচারী নিয়ে সে দোকান চালায় ।  চায়ের মান একেবারে জাহান্নামে গেছে ।  অন্ততঃ তার বাবার আমলের তুলনায় ।  তবু নস্টালজিয়ার টানে আমি এখনও মাঝে মধ্যে সেই দোকানে চা খেতে যাই আর চা খাওয়ার সময়টুকু বরকতুল্লাহর সাথে গল্প করি ।  বিস্বাদ চা খাওয়ার পরেও আগের সেই চা খাওয়ার অনুভূতি হয় ।  গনকপাড়ার চা । আমি নিজেও বুড়ো হয়ে গেছি ।  তবু বরকতুল্লাহ আমাকে চিনতে পেরে এখনও সমাদর করে বসায় ।  গরম পানি দিয়ে ভালো করে কাপ ধুয়ে চা দেয় ।  ওর চোখের সামনেই দিনে দিনে বুড়িয়ে গেলাম বলে আমাকে চিনতে ওর কখনো ভুল হয়না ।  আমি জিজ্ঞেস করলে বলে ,  না স্যার ,  আপনার বন্ধুদের কেউ আর এখন আসেনা ।  শুধু আপনিই আসেন । আচ্ছা বরকত মিয়া ,  তোমার কি মনে আছে আমরা আট দশ জন বন্ধু মিলে দল বেঁধে আসতাম আর হৈ চৈ করতে করতে তোমার বাবার হাতের চা খেতাম ? বরকতুল্লাহ ম্লান হেসে বলে ,  মনে থাকবেনা স্যার ?  খুব মনে আছে ।  আপনারা চা খেয়ে মাঝে মাঝে আমাকে দু ’ এক আনা বখশিশ দিয়ে যেতেন ।  সেসব দিনের কথা কি ভোলা যায় ,  স্যার ? বরকত মিয়া ,  তুমি কি এখনও উর্দুতে কথা বলতে পারো ? বোলনা ঠিক সে আতা নেহি স্যার ।  বিহারী লোগ সব চলে গ্যায়ে ।  মেরা আপনা তো কোই নেহি ।  বোলনে কা মওকা কাহাঁ ? তা তুমিও তো ওদের মতো পাকিস্তান চলে যেতে পারতে ! বরকতুল্লাহ এ কথার কোন জবাব দেয়না । একই প্রশ্ন আর একদিন করায় সে মৃদু হেসে বলে ,  স্যার আমরা হলাম না ঘরকা ,  না ঘাটকা ।  আমার জন্ম তো এ দেশেই ।  জন্মভূমি ছেড়ে কোথায় যাবো ,  স্যার ?  জিনা ইঁহা ,  মরনা ভি ইঁহা ।  আমি বাংলাদেশের মাটিতেই মরতে চাই ,  স্যার ।  কাঁহি নেহি যানা । এ বছর একুশের বইমেলা উপলক্ষে আমার একটি উপন্যাসের বিক্রয় কার্যক্রম তদারকির জন্য আমি পুরো ফেব্রুয়ারি মাস ঢাকায় ছিলাম ।  সেখান থেকে ফিরে মার্চের মাঝামাঝি একবার গনকপাড়ায় চা খেতে যাওয়ার সুযোগ হলো ।  কিন্তু সেখানে গিয়ে দেখি ,  বরকতুল্লাহর দোকান বন্ধ ।  আশেপাশের দোকান গুলোতে জিজ্ঞেস করে জানা গেল ,  বরকত মিয়া মারা গেছে ।  শেষের দিকে তার আর্থিক অবস্থা খুব খারাপ ছিল ।  ধার দেনা করে চিনি ,  চা - পাতা আর দুধ কিনে সে দোকান চালাতো ।  মারা যাওয়ার সময় তার ক্যাশ বাক্সে টাকা পয়সা তেমন ছিলনা ।  এই গনকপাড়ার দোকানদাররাই চাঁদা তুলে তার দাফন কাফনের ব্যবস্থা করেছে ।  টিকাপাড়া গোরস্থানে তার মাটি হয়েছে । চা না খেয়ে ফিরে আসার সময় রিক্সায় বসে আমার কেন যেন মনে হলো ,  বরকতুল্লাহ তার স্বজাতির লোকদের মতো হেরে যায়নি ।  এদেশে জন্মে এদেশের মাটিতেই সে তার চিরস্থায়ী ঠিকানা করে নিয়েছে ।  হ্যাটস্ অফ টু ইউ ,  বরকত মিয়া ।  *  *  *  *  *  *  *  *  *  *  *  *  *  *  *  *  *  *  *   [  এই গল্পটি সাপ্তাহিক রাজশাহী বার্তার আগস্ট /  ২০১২ সংখ্যায় প্রকাশিত ।  ব্লগার বন্ধুরা যারা পড়েননি ,  তাদের জন্য ব্লগে প্রকাশ করলাম ।   ]  
                    





গল্পঃ কফি খাওয়ালেন বস



                        আজকাল সরকারি অফিস আদালতে বাংলা ভাষার ব্যবহার দেখে বেশ ভালো লাগে ।  কিন্তু এর শুরুর দিকটা খুব একটা মসৃণ ছিল না ।  আমার ব্যক্তিগত অভিজ্ঞতা থেকে একটা ঘটনা বলি ।  ১৯৮৭ সালে এক সরকারি আদেশে জানিয়ে দেওয়া হলো যে ,  এখন থেকে সকল সরকারি দপ্তরে টেলিগ্রাম ,  টেলেক্স ও বৈদেশিক যোগাযোগ ছাড়া দাপ্তরিক কাজে বাংলা ভাষার ব্যবহার বাধ্যতামূলক করা হলো ।  এই আদেশ অমান্য করলে সংশ্লিষ্ট সরকারি কর্মকর্তা / কর্মচারীর বিরুদ্ধে বিভাগীয় শাস্তিমূলক ব্যবস্থা গ্রহণ করা হবে । আমার ডিপার্টমেন্টে প্রায় সব কাজই ইংরেজিতে করা হতো ।  মেমোরেন্ডাম ,  করেসপন্ডেন্স ,  সার্কুলার ,  ড্রাফট্ ,  নোট ইত্যাদি কাজে বাংলার ব্যবহার প্রায় ছিল না বললেই চলে ।  তো সরকারি আদেশের এই চিঠিটি পরবর্তী ব্যবস্থা গ্রহণের জন্য আমার অধীনস্থ একজন কর্মচারী নথিতে নোটসহ আমার কাছে পেশ করলেন ।  আমি দেখলাম নোটশিটে ইংরেজিতে লেখা আছে ,  Submitted for next disposal .  আমি খুবই বিরক্ত হলাম ।  নোটশিটের নিচে আমি বাংলায় লিখলাম ,   “ সরকারি আদেশ অমান্য করে ইংরেজিতে নোট লেখায় নথি পেশকারি কর্মচারীর বিরুদ্ধে বিভাগীয় শাস্তিমূলক ব্যবস্থা গ্রহণের জন্য নথিটি প্রশাসনিক শাখায় হস্তান্তরের আদেশ দেওয়া হলো ।  ” পরে এ নিয়ে আমার বস  ( অফিস প্রধান )  - এর সাথে আমার তুমুল ঝগড়া হলো ।  বসের বক্তব্য হলো ,  কর্মচারী বেখেয়ালে ইংরেজিতে নোট লিখে ফেলেছে ।  এই সামান্য অপরাধের  (  ?  )  জন্য তার শাস্তির সুপারিশ করা আমার ঠিক হয়নি ।  আমি বললাম ,   ‘ কর্মচারীরা যাতে খেয়াল করে ,  সে জন্য একজনকে শাস্তি দিয়ে সবাইকে সতর্ক করে দেওয়া উচিৎ ।  অন্ততঃ ন্যুনতম শাস্তি সেন্সর  ( তিরস্কার )  দেওয়া প্রয়োজন ।  ’ আমার বস বললেন ,   ‘ Submitted for next disposal - এর বাংলা কী ?  ’ আমি বললাম ,   ‘ পরবর্তী বিন্যাসের জন্য পেশ করা হলো ।  ’  ‘ পরবর্তী বিন্যাস বলতে আপনি কী বোঝাচ্ছেন ?  ’  ‘ সেটা পত্রভেদে বিভিন্ন রকম হতে পারে ।  এই পত্রটির ক্ষেত্রে সরকারের সংশ্লিষ্ট আদেশ সার্কুলার আকারে জারি করে আমাদের অধীনস্থ সব অফিসকে জানিয়ে দেওয়াই হবে পরবর্তী বিন্যাস ।  ’ বস শ্লেষাত্মক কণ্ঠে বললেন ,   ‘ আপনি পণ্ডিত মানুষ ।  যা বলবেন বা ব্যাখ্যা করবেন সেটাই ঠিক ।  ’ আমি বললাম ,   ‘ জি না স্যার ।  আপনি বস মানুষ ।  বস ইজ অলওয়েজ রাইট ।  আমি যতই সুপারিশ করি ,  আপনি শাস্তি না দিলে কর্মচারীর শাস্তি হবে না ।  ’ বস টেবিল চাপড়ে বললেন ,   ‘ অফ কোর্স !  ’ আমি আর তর্ক বিতর্ক না করে বসের চেম্বার থেকে বেরিয়ে এলাম ।  এক সপ্তাহ পর বসের স্বাক্ষরে আমার নামে একটা শো - কজ নোটিশ এলো ।  তাতে লেখা হয়েছে ,   “ দাপ্তরিক নথিপত্র বাংলায় লেখার নির্দেশ সম্বলিত সরকারি আদেশের পত্রটি অধীনস্থ অফিস সমুহকে তাৎক্ষণিকভাবে অবহিত করা আপনার উচিৎ ছিল ।  কিন্তু আপনি তাহা না করিয়া একজন কর্মচারীর অতি সামান্য ভুলের জন্য তাহার শাস্তির সুপারিশ করিয়া সংশ্লিষ্ট নথিটি প্রশাসনিক শাখায় হস্তান্তর করিয়াছেন ।  ফলে সরকারি আদেশ সম্পর্কে অধীনস্থ অফিসগুলি অবহিত না থাকায় তাহারা অদ্যাবধি ইংরেজিতে চিঠিপত্র লিখিয়া অত্রাফিসে প্রেরন করিতেছে ।  অফিসগুলি কর্তৃক সরকারি আদেশ অমান্য করার সকল দায় দায়িত্ব আপনার উপর বর্তায় ।  এমতাবস্থায় কেন আপনার বিরুদ্ধে বিভাগীয় শাস্তিমূলক ব্যবস্থা গ্রহণ করা হইবে না ,  তাহা এই পত্র প্রাপ্তির ৪৮ ঘণ্টার মধ্যে নিম্নসাক্ষরকারীকে অবহিত করার জন্য আপনাকে নির্দেশ দেওয়া হইল ।  ” আমি শো - কজের জবাব দিতে গিয়ে লিখলাম ,   “ সরকারি আদেশ সম্বলিত ডেমি অফিসিয়াল  ( ডি , ও )  পত্রটির মেমোরেন্ডাম নম্বর ও তারিখসহ পূর্নাঙ্গ আদেশ সার্কুলার জারি করিয়া অধীনস্থ সকল অফিসকে তাৎক্ষণিকভাবে অবহিত করা হইয়াছে ।  এমতাবস্থায় অফিসগুলি হইতে কেন অদ্যাবধি বাংলার পরিবর্তে ইংরেজিতে পত্র যোগাযোগ অব্যাহত আছে ,  তাহা নিম্নসাক্ষরকারীর বোধগম্য নহে ।  এ বিষয়ে সকল দায় দায়িত্ব সংশ্লিষ্ট অফিসগুলিকে বহন করিতে হইবে ।  নিম্নসাক্ষরকারীর এ বিষয়ে কোন দায় নাই ।  ” শো - কজের জবাব পাওয়ার পর বস আমাকে ডেকে পাঠালেন ।   ‘ দাপ্তরিক কাজে বাংলা ভাষার ব্যবহার ’  শীর্ষক নতুন নথি নিয়ে আমি বসের সাথে তাঁর চেম্বারে দেখা করলাম ।  তিনি নথি খুলে মনোযোগ দিয়ে সার্কুলারটি দেখলেন ।  তারপর হতাশভাবে চেয়ারে হেলান দিয়ে কিছুক্ষণ চুপচাপ বসে থাকলেন ।  হঠাৎ কিছু একটা মনে পড়ায় তিনি জিজ্ঞেস করলেন ,   ‘ ডি , ও লেটারের ফাইল তো এ্যাডমিনিষ্ট্রেটিভ ব্রাঞ্চে ।  আপনি সার্কুলার ইস্যু করলেন কীভাবে ?  ’ আমি বসকে সার্কুলারের নিচে রাখা ডি , ও লেটারের ফটো কপি দেখিয়ে বললাম ,   ‘ ফাইল ট্রান্সফারের আগে ওটার একটা ফটো কপি করে রেখেছিলাম ।  এই কাজের গুরুত্ব বোঝার মতো যথেষ্ট চাকরি আমার হয়েছে স্যার ।  ’ বস কিছুটা ক্ষিপ্ত হয়ে বললেন ,   ‘ তাহলে ওরা এখনো বাংলার পরিবর্তে ইংরেজিতে লিখছে কেন ?  ’ আমি বললাম ,   ‘ সেটা ওদেরকে শো - কজ করে জানা যেতে পারে ।  ’ বস আরও ক্ষিপ্ত হয়ে চিৎকার করে বললেন ,   ‘ আমি ওদের সব ক ’ টাকে পানিশমেন্ট দেব ।  কী পেয়েছে ওরা ?  ’ আমি গম্ভীর মুখে বললাম ,   ‘ এতগুলো শো - কজ করার দরকার হতো না স্যার ।  এক সপ্তাহ আগে মাত্র একজনকে শো - কজ করলেই সব ঠিক হয়ে যেত ।  বাসর রাতে বিড়াল মারার কথা মুরুব্বীরা বহুদিন আগে থেকে বলে আসছেন ।  ’ আমার শেষ কথায় বসের রাগ পড়ে গেল ।  তিনি মুচকি হেসে বললেন ,   ‘ ইউ আর এ ফানি ম্যান ।  হাউ মেনি ক্যাটস্ হ্যাভ ইউ কিলড্ ইন ইওর ব্রাইডাল চেম্বার ?  ’ আমি বললাম ,   ‘ নট এ সিঙ্গেল ওয়ান স্যার ।  ’  ‘ ওহ্ মাই গড !  এনি রিগ্রেট ?  ’  ‘ লিটল বিট স্যার ।  লাইফ লং শো - কজেস আর নট এনি হ্যাপী প্র্যাকটিস ।  ’  ‘ হাঃ হাঃ হাঃ ।  ’  বস হাসতে হাসতে বললেন ,   ‘ আচ্ছা হেনা সাহেব ,  আমরা ইংরেজিতে কথা বলছি কেন ?  ’ আমি বললাম ,   ‘ ডি , ও লেটারটা আমি ভালোভাবে পড়ে দেখেছি স্যার ।  সেখানে ইংরেজিতে কথা বলায় কোন নিষেধাজ্ঞা নেই ,  শুধু লেখালেখি করা যাবে না ।  ’ বস কারো ওপর খুশি হলে সাধারণতঃ তাকে কফি খাওয়ান ।  তিনি তাঁর পিওনকে ডেকে দু ’ কাপ কফি দিতে বললেন । ফুটনোটঃ বাংলায় দাপ্তরিক কাজকর্ম করার জন্য কড়াকড়ি আরোপ করায় অফিসের অনেকেই আমার ও বসের ওপর নাখোশ ছিলেন ।  সম পদমর্যাদার একজন ফাঁকিবাজ অফিসার একদিন অফিস ক্যান্টিনে আমাকে বিদ্রুপ করে বললেন ,   ‘ হেনা সাহেব ,  আপনার বসকে সব অফিসে একটা করে ইংলিশ টু বেঙ্গলী ডিকশনারি সাপ্লাই দিতে বলেন ।  ’ এই অফিসার ভদ্রলোক তাঁর চেম্বারে বসে লোকজনের সাথে গল্পগুজব করতে খুব পছন্দ করতেন ।  ভেবে দেখলাম ,  তাঁকে একটা গল্প বলা দরকার ।  প্রস্তাব দিতেই তিনি খুশি মনে রাজী হয়ে গেলেন ।  আমি গল্প বলা শুরু করলাম । কবিগুরু রবীন্দ্রনাথ ঠাকুর নোবেল পাওয়ার পর বিলেতে গেছেন ।  সেখানে একজন অভিবাসী বাঙালী যুবক তাঁর সাথে কথা বলতে চায় ।  বাঙালী কবির বিশ্বজয়ে যুবক আবেগাপ্লুত ।  কবিগুরু তার সাথে কথা বলতে রাজী হওয়ায় সে উচ্ছ্বসিত কণ্ঠে কৃতজ্ঞতা প্রকাশ করে জানালো ,  দীর্ঘদিন বিলেতে থাকায় সে মাতৃভাষা বাংলা প্রায় ভুলেই গেছে ।  কবিগুরু অনুমতি দিলে সে তাঁর সাথে ইংরেজিতে কথা বলতে চায় । কবিগুরু অনুমতি দিলেন ।  তিনি ধারণা করেছিলেন ,  যুবকটি হয়তো তাঁর সাথে সাহিত্য নিয়ে আলাপ করবে ।  কিন্তু দেখা গেল যুবকের কথাবার্তা প্রায় সবই সাহিত্য বিবর্জিত এবং কবিগুরুর তোষামোদ সূচক ।  মনে মনে বিরক্ত হলেও কবিগুরু তার কথা মনোযোগ দিয়ে শুনলেন এবং কথাবার্তা শেষ হলে বললেন ,   ‘ তোমার জন্য আমার দুঃখ হচ্ছে ।  ’  যুবক উদ্বিগ্ন কণ্ঠে কারণ জানতে চাইলে তিনি বললেন ,   ‘ দেখো ,  দীর্ঘদিন বিলেতে থাকার কারণে তুমি তোমার মাতৃভাষা বাংলা ভুলে গেছ এ জন্য আমার দুঃখ হচ্ছে না ।  দুঃখ হচ্ছে এ জন্য যে তুমি ইংরেজি ভাষাটাও ঠিক মতো রপ্ত করতে পারোনি ।  ’  
                    





গল্পঃ ভগবানের সাথে ভাগাভাগি



                        আমার ছোটবেলার বন্ধু নিতাই ।  নিতাই মোহন গোস্বামী ।  একসাথে একই স্কুলে পড়াশুনা ।  এসএসসি পাশ করার পর নিতাইয়ের বাবা মারা গেলে কলেজে ভর্তি হয়েও সে আর পড়াশুনা করতে পারেনি ।  সংসারের হাল ধরার জন্য অতটুকু বয়সেই সে তার বাবার ব্যবসার বোঝা কাঁধে তুলে নেয় ।  পোর্সেলিন সামগ্রীর দোকান ।  পরের দিকে মেলামাইন ও প্লাস্টিক পণ্যও যুক্ত হয় ওর ব্যবসায় ।  তবে আইটেম গুলোর নাম দেখে এটা ভাবা ঠিক হবে না যে ,  অনেক টাকার ব্যবসা ।  মহাজনের কাছে কিছু টাকা জমা দিয়ে বাঁকিতে মাল নিত সে ।  বেচাকেনা করে আগের টাকা শোধ করার পর আবার নতুন মাল তুলতো দোকানে ।  নিতাইয়ের বাবাও এভাবে ব্যবসা করে গেছেন ।  ব্যবসার আয় থেকে সংসার চালাতে কষ্ট হতো নিতাইয়ের ।  মা ও আরও তিন ভাইবোনের সাথে এক সন্তানসহ বিধবা পিসীমাকে নিয়ে ভারি সংসার ।  পুরনো আমলের তীর বর্গার ছাদওয়ালা নোনা ধরা দুই কামরার বাসায় ঠাসাঠাসি করে থাকা ।  খাওয়া থাকার কষ্ট ওদের চিরসঙ্গী । শহরের অন্য প্রান্তে হওয়ায় ওদের বাসায় আমার খুব একটা যাওয়া হতো না ।  কিন্তু নিতাইয়ের খোঁজে কখনো গেলে ওর মা খুব লজ্জায় পড়ে যেতেন ।  কোথায় বসতে দেবেন বা কোথায় দাঁড়িয়ে কথা বলবেন বুঝতে পারতেন না ।  হয়তো দেখা যেত নিতাইয়ের কোন বোন সে সময় কুয়া থেকে জল তুলে স্নান করছে ।  আমাকে দেখে সে ঐ অবস্থায় দৌড়ে পালিয়ে যেত ঘরে ।  নিতাইয়ের মা না পারতেন আমাকে বাইরে দাঁড় করিয়ে রেখে কথা বলতে ,  না পারতেন বাড়ির ভেতরে নিয়ে যেতে ।  বিব্রতকর অবস্থা । সময়টা ছিল ১৯৭০ সালের মাঝামাঝি ।  নিতাইয়ের বাবা সবে মারা গেছেন ।  নিতাই আমার সাথে কলেজে ভর্তি হয়েও ক্লাসে আসছে না ।  ব্যাপার কী জানার জন্য আমি সন্ধ্যের দিকে গেছি ওদের বাসায় ।  বাইরে থেকে  ‘ নিতাই ’   ‘ নিতাই ’  বলে ডাক দিতেই ওর মা দরজা খুলে বেরিয়ে এসে বললেন ,   ‘ ও হেনা !  তুমি এসেছ বাবা !  নিতাই তো দোকানে ।  বাসায় ফিরতে ওর অনেক রাত হবে যে !  ’ বাসার ভেতর থেকে ধূপ ধুনার গন্ধ আসছে ।  কাকীমা সম্ভবতঃ ঠাকুরের পুজা দিয়ে এসেছেন ।  তিনি দরজার এক পাশে সরে গিয়ে বললেন ,   ‘ ভেতরে এসো বাবা ।  ’ আমি বললাম ,   ‘ না কাকীমা ।  ভেতরে আর যাবো না ।  আমি তাহলে দোকানেই যাই ।  ’ দোকানে গিয়ে দেখলাম ,  নিতাই মাথা ন্যাড়া করে ধূতি পরে বসে আছে ।  ধূতির একটা অংশ ওর গায়ের ওপর ।  আমি বললাম ,   ‘ কী রে ,  কলেজে আসিস না কেন ?  ’ নিতাই একটু সরে গিয়ে আমাকে ওর পাশে বসতে দিয়ে বললো ,   ‘ ভগবানের সাথে আমার ভাগাভাগি হয়ে গেছে রে !  ’  ‘ কী রকম ?  ’  ‘ ভগবান বাবাকে তুলে নিয়ে আমাকে এই দোকানটা দিয়ে দিয়েছেন ।  কলেজে যাবো কীভাবে ?  আমার আর পড়াশুনা হবে না রে হেনা ।  ’ আমার মন খুব খারাপ হয়ে গেল ।  নিতাই অসম্ভব মেধাবী ছাত্র ।  আমাদের স্কুল থেকে এসএসসিতে দু ’ জন ছাত্র ফার্স্ট ডিভিশন পেয়েছিল ।  এই দু ’ জনের একজন ছিল নিতাই ।  তার আর পড়াশুনা হবেনা শুনে সত্যিই খুব কষ্ট পেলাম ।  কিন্তু কীই বা করার ছিল ওর ?  ছোট তিন ভাইবোনের মধ্যে দুটিই বোন ,  আর ভাইটা মাত্র ক্লাস ফোরে পড়ে ।  নিতাই ছাড়া দোকান চালাবে কে ?  এই দোকান ছাড়া ওদের আয় - উপার্জনের আর কোন পথ নেই ।  নিতাইয়ের পড়াশুনা আর হলো না । এর কিছুদিন পর মুক্তিযুদ্ধ শুরু হলে বাড়িঘর দোকানপাট সব ফেলে রেখে সপরিবারে ভারতে পালিয়ে গেল নিতাই ।  সেখানে মুর্শিদাবাদের জলঙ্গী শরণার্থী শিবিরে কলেরায় আক্রান্ত হয়ে নিতাইয়ের মা আর এক বোন মারা গেল ।  একাত্তরের ডিসেম্বরে দেশ শত্রুমুক্ত হলে সন্তানসহ পিসীমা ও নিজের নাবালক দুটো ভাই বোন নিয়ে স্বাধীন দেশে ফিরে এলো নিতাই ।  মুক্তিযুদ্ধের সময় এক বিহারী পরিবার ওদের বাড়িঘর দখল করে রেখেছিল ।  যুদ্ধের শেষের দিকে তারা পালিয়ে যাওয়ায় বাড়ি ফিরে পেতে নিতাইয়ের কষ্ট হলো না ।  কিন্তু দোকানের মালপত্র সব লুট হয়ে যাওয়ায় ভীষণ বিপদে পড়লো সে ।  আগের মহাজন মারা যাওয়ায় তার ছেলে বাঁকিতে মাল দিতে চায় না ।  তখন এমন একটা সময় যে কার কান্না কে শোনে ?  কম বেশি সকলেই নিঃস্ব । বাহাত্তরের জানুয়ারি মাসের প্রথম দিকে নিতাইয়ের সাথে আমার দেখা হলো ।  ওর শরীর ও পোশাকের দিকে তাকিয়ে আমার বুকের ভেতরটা হু হু করে উঠলো ।  বললাম ,   ‘ তোর বাড়ি যাবো ।  ’ নিতাই তীক্ষ্ণ গলায় চিৎকার করে বললো ,   ‘ তুই বড়লোকের ছেলে ।  আমার মতো গরীবের বাড়িতে গিয়ে কী দেখতে চাস ?  ক ’ টা অনাহারী মুখ ধুঁকে ধুঁকে এখনো বেঁচে আছে ,  তাই দেখবি ?  ’ আমি ওকে অনেক বুঝিয়ে সুঝিয়ে শান্ত করার চেষ্টা করলাম ।  বার বার অনুরোধ করে ওকে সাথে নিয়ে পদ্মার বাঁধের ওপর গিয়ে বসলাম ।  সেখানে বসে যুদ্ধের সময় শরণার্থী শিবিরে ওর মা ও বোনের মৃত্যুর কথা শুনলাম ।  দোকানে মালপত্র না থাকায় ব্যবসাপাতি বন্ধ ,  সে কথাও জানলাম ।   ‘ তাহলে এখন কী করছিস ’  জিজ্ঞেস করায় নিতাই সোজা সাপটা জবাব দিল ,   ‘ খোয়া ভাংছি ।  ’  ‘ মানে ?  ’  ‘ ইট ভেঙ্গে খোয়া বানাচ্ছি ।  এই সহজ কথাটাও বুঝতে পারছিস না ?  ’  ‘ নিতাই !  ’  অশ্রুসজল চোখে ওকে বুকে জড়িয়ে ধরে আমি বললাম ,   ‘ না না ,  এ কাজ তুই করতে পারিস না ভাই ।  আমি আজই তোকে কিছু টাকা দিচ্ছি ।  মহাজনের কাছ থেকে কিছু মাল তুলে আবার ব্যবসা শুরু কর ভাই ।  ’ নিতাই আমার আলিঙ্গন থেকে নিজেকে ছাড়িয়ে নিয়ে বললো ,   ‘ আমাকে তুই দয়া দেখাচ্ছিস ?  আমি কারো দয়া ভিক্ষা নেই না ।  ’ নিতাইয়ের আত্মসম্মানবোধ খুব প্রখর ।  স্কুল জীবন থেকেই সেটা জানতাম ।  তবু ওর এই করুণ অবস্থা দেখে মুখ ফসকে টাকা দেবার কথা বলে ফেলেছি ।  ও রেগে যাচ্ছে দেখে সামাল দেবার জন্য বললাম ,   ‘ না না ,  ঐ টাকা তুই পরে আমাকে শোধ করে দিবি ।  এখন জাস্ট ধার হিসাবে নে ।  ’ নিতাই কিছুক্ষণ আমার মুখের দিকে তাকিয়ে থেকে শান্ত গলায় বললো ,   ‘ জীবনে বহুদিন আমরা না খেয়ে থেকেছি ।  কিন্তু কোনদিন কারো কাছে আমাকে হাত পাততে দেখেছিস ?  তুই আমার দু ’ তিনজন ঘনিষ্ঠ বন্ধুর মধ্যে একজন ।  তোর টাকা ধার হিসাবে নিতে পারলে আমি খুশি হতাম ।  কিন্তু ঐ যে ওপরে একজন ভগবান আছেন না !  তিনি তো আমার জন্মের সময় থেকে সব কিছু ভাগাভাগি করে রেখেছেন ।  আমার ভাগে দিয়েছেন লজ্জা আর আত্মসম্মানবোধ ,  আর তার নিজের ভাগে রেখেছেন আমার মুখের আহার ।  ’ একবার মনে হলো ওকে বলি ,  তুই ফার্স্ট ডিভিশনে এসএসসি পাশ করা ছাত্র ।  খোয়া ভেঙ্গে পেট চালাচ্ছিস ।  এতে তোর লজ্জা আর আত্মসম্মানবোধ কোথায় থাকে ?  কিন্তু বললাম না ।  কারণ আমি জানি ,  সে বলবে সে চুরি চামারি করছে না ,  ভিক্ষা করছে না ,  কারো কাছে হাতও পাতছে না ।  দেহের ঘাম ঝরিয়ে খেটে খাচ্ছে । আমার সাথে আর কোন কথা না বলে বাঁধের ওপর দিয়ে সোজা হাঁটা ধরলো নিতাই ।  আমি ওর পিছে পিছে হেঁটে কিছুদূর গেলাম ।  কিন্তু কিছুতেই ওকে ডাকতে আর সাহস পেলাম না ।  দারিদ্র্য ,  অনাহার ,  দুশ্চিন্তা সব এক জায়গায় হয়ে নিতাইকে আষ্টেপৃষ্ঠে জড়িয়ে ধরেছে ।  এ অবস্থায় একজন মানুষ স্বাভাবিক আচরণ করেনা । এরপর আমার নিজের জীবনেই ঘটলো এক বিপর্যয় ।  এক ফৌজদারি মামলায় জড়িয়ে গ্রেপ্তার হয়ে জেলে গেলাম ।  ছয় মাস জেল খেটে জামিন পেলাম ঠিকই ,  কিন্তু পুনরায় গ্রেপ্তারের ভয়ে রাজশাহী ছেড়ে এদিক ওদিক পালিয়ে বেড়াতে হলো আমাকে ।  লেখাপড়ায় চরম ব্যাঘাত ঘটলো ।  কয়েক বছর পর মামলায় জিতে আমি যখন একটু স্থির হয়েছি ,  তখন একদিন নিতাইয়ের কথা মনে পড়লো ।  জেদি বন্ধুটা এতদিন পর কেমন আছে কে জানে ? নিতাইয়ের খোঁজে একদিন ওদের বাড়িতে গিয়ে দেখি ,  পুরাতন বাড়ি ভেঙ্গে ফেলে ঝকঝকে নতুন দোতলা বাড়ি উঠেছে ।  কিন্তু নিতাইরা কেউ নেই ।  আশে পাশের লোকজনকে জিজ্ঞেস করে জানতে পারলাম ,  নিতাই যক্ষ্মা রোগে ভুগে দু ’ বছর আগে মারা গেছে ।  ওর ভাইবোন ও পিসীমারা বাড়ি বিক্রি করে দিয়ে চলে গেছে ভারতে ।  মহল্লার এক হিন্দু গোয়ালার কাছে জানতে পারলাম ,  টাকার অভাবে নিতাইয়ের লাশ দাহ করা সম্ভব হয়নি ।  পঞ্চবটি শ্মশান ঘাটের পতিত জমিতে তার লাশ মাটি চাপা কবর দেওয়া হয়েছে ।  ‘ জায়গাটা কী একবার চিনিয়ে দিতে পারবেন ?  ’ দুধ বিক্রেতা লোকটি বললো ,   ‘ ওখানে তো দাহ টাহ হয়না ।  জংলা জায়গা ।  লোকজনের যাতায়াত নেই ।  ’  ‘ কবর দেবার সময় আপনি কী ছিলেন ওখানে ?  ’  ‘ হাঁ ছিলাম বাবু ।  মড়া তো আমরাই ক ’ জন নিয়ে গিয়েছিলাম বটে ।  চলুন দেখি খুঁজে পাওয়া যায় কী না ।  রাম নাম সাত্তা হায় ।  ’ বন্ধুর কবরের পাশে অনেকক্ষণ চুপচাপ বসে থেকে বাড়ি ফেরার জন্য উঠে দাঁড়ালাম আমি ।  পদ্মা নদীর তীর ঘেঁষে পঞ্চবটি শ্মশান ঘাট ।  পশ্চিম আকাশে হেলে পড়েছে সূর্য ।  পদ্মার ঘোলা পানি অস্তায়মান সূর্যের আলোয় লালচে হয়ে উঠেছে ।  জামার আস্তিনে চোখ মুছে বাড়ি ফেরার জন্য পা বাড়াতেই কেন জানিনা নিতাইয়ের সেই কষ্ট কাতর মুখটা ভেসে উঠলো আমার চোখের সামনে ।  মনে হলো সে আগের মতোই অভিযোগ করে বলছে ,   ‘ ভগবান শেষ ভাগাভাগিটা করে নিয়েছে বন্ধু ।  বাবার মতো আমাকেও তার নিজের ভাগে নিয়ে নিয়েছে ।  আমার ভাগে আর কিছু নেই ।  ’  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  [  এই গল্পটি মাসিক উত্তর বার্তা পত্রিকার নভেম্বর / ২০১৩ সংখ্যায় প্রকাশিত ।  ব্লগার বন্ধুরা যারা পড়েননি ,  তাদের জন্য ব্লগে প্রকাশ করলাম ।   ] 
                    





গল্পঃ বউ চোর



                        শহর থেকে গ্রামে নানার বাড়ি বেড়াতে যাওয়া এক কালে খুব আনন্দের ব্যাপার ছিল ।  আমরা ছয় ভাইবোন যখন ছোট ছিলাম ,  তখন স্কুল ছুটি হলে নানার বাড়ি বেড়াতে যাওয়ার জন্য উন্মুখ হয়ে থাকতাম ।  গ্রামের খোলামেলা পরিবেশ ,  গাছের টাটকা ফল ,  পুকুরের তাজা মাছ ,  বাড়ির গাই দোয়ানো দুধের সর ,  আহা !  তবে নানাভাইয়ের কাছে গল্প শোনার প্রতি আমাদের আকর্ষণ ছিল সবচে ’  বেশি ।  তাঁর ভাণ্ডারে ছিল অসংখ্য গল্পের মজুদ ।  রাখালের গল্প ,  চাষীর গল্প ,  বাঘ সিংহ হরিণ শেয়াল আর সারসের গল্প ।  যুবক বয়সে তিনি কী কী দুঃসাহসিক কাজ করেছেন ,  সেসব গল্প ।  অন্যের গাছে উঠে চুরি করে ফল পেড়ে খাওয়ার গল্প । একবার  ( ১৯৬৭ সালের দিকে )  আমাদের পাঁচ ভাইবোনকে  ( বড়ভাই এসব গল্প শুনতেন না )  তাঁর চারপাশে বসিয়ে নানাভাই জিজ্ঞেস করলেন ,   ‘ এ পর্যন্ত তোমরা আমার কী কী চুরির গল্প শুনেছ ?  ’  আমরা সমস্বরে বললাম ,   ‘ আম ,  তেঁতুল ,  নারকেল ,  কলা আর বাতাবী লেবু ।  ’  ‘ বেশ ।  আজ তোমাদেরকে বলবো বউ চুরির গল্প ।  ’  ‘ বউ চুরি ?  ’  ‘ হাঁ ,  বউ চুরি ।  আমার বউকে আমি কীভাবে চুরি করে নিয়ে এসেছিলাম ,  সেই গল্প ।  ’ আমাদের নানী আমাদের জন্মের আগে মারা যাওয়ায় তাকে আমরা কেউ দেখিনি ।  সে যুগে তার কোন ছবিও ছিল না ।  তার ব্যাপারে আমাদের বরাবরই খুব কৌতূহল ছিল ।  কিন্তু মায়ের কাছে তার সম্পর্কে যৎসামান্য শুনে আমাদের কৌতূহল মিটতো না ।  তাই নানাভাইয়ের বউ চুরির গল্প শোনার জন্য আমরা লাফিয়ে উঠলাম ।   ‘ ইস্ ,  বউ চুরির গল্প !  ’ নিজেদের মধ্যে আমরা বলাবলি করলাম ,   ‘ খুব মজার হবে ,  তাই না ?  বলো নানাভাই ,  তাড়াতাড়ি বলো ।  ’  ‘ তোমাদের নানীর বয়স যখন দশ বছর ,  তখন আমার বয়স ছিল পনেরো ।  ঐ বয়সে আমাদের বিয়ে হয়ে গেল ।  ’  ‘ এ আল্লাহ্‌ !  এত ছোট বয়সে কোনদিন বিয়ে হয় ?  ’  ‘ তখনকার দিনে যে তাই হতো ভাই ।  ’  ‘ এ্যাই ,  তুই চুপ কর !  খালি বকর বকর করে !  তুমি বলো নানাভাই ।  ’  ‘ হাঁ ,  শোনো ।  বিয়ে তো হলো ,  কিন্তু ফ্রক প্যান্ট পরা তোমাদের নানী তার বাবার বাড়িতেই থেকে গেল ।  ’  ‘ কেন ?  ’  ‘ তোমাদের নানী যে তখনো লায়েক  ( সাবালিকা )  হয়নি ।  লায়েক না হলে স্বামীর বাড়ি যেতে নেই ।  ’  ‘ লায়েক হলে কী হয় ?  ’ আমাদের মা সে সময় পাশ দিয়ে যাচ্ছিলেন ।  তিনি নানাভাইকে উদ্দেশ্য করে বললেন ,   ‘ আপনি যে কী সব গল্প বলেন না আব্বা !  এসব গল্প ওদের বলবেন না তো !  ’ নানাভাই বিব্রতমুখে মায়ের দিকে তাকিয়ে বললেন ,   ‘ আচ্ছা ,  ঠিক আছে ।  বউ চুরির গল্প থাক ।  অন্য গল্প বলি ,  কেমন ?  ’  ‘ না ,  না ,  না ।  ’  আমরা অন্য গল্প শুনতে রাজী নই ।  বউ চুরির গল্পই বলতে হবে ।  নানার সাথে বহু দেন দরবারের পর শেষে সিদ্ধান্ত হলো যে ,  আজ নয় ,  কাল নানার আমবাগানের ভেতর মাদুর পেতে বসে আমরা বউ চুরির গল্প শুনবো ।  আর গল্প শোনার সময় কেউ কোন কথা বলতে পারবে না । সিদ্ধান্ত অনুযায়ী পরদিন নির্ধারিত স্থানে বসে নানাভাই গল্প বলা শুরু করলেন ।  যেহেতু প্রশ্ন করা যাবে না ,  তাই  ‘ লায়েক হলে কী হয় ’  ,  সেটা আর জানা হলো না ।  ‘ তোমাদের নানী তো তার বাপের বাড়িতে থেকে গেল ।  আমাদের গ্রাম থেকে তার বাপের বাড়ি অনেক দূর ।  অত দূরে তো আর যখন তখন ইচ্ছে করলেই যাওয়া যায় না ।  কিন্তু সেখানে যেতে আমার খুব ইচ্ছে করতো ।  ’  ‘ কেন ?  তোমার যেতে ইচ্ছে করতো কেন ?  ’  সব ছোট ভাইটার  ( বয়স ছয় বছর )  এই আজগুবি প্রশ্নে আমি  ( বয়স বারো বছর )  ও আমার বোন  ( বয়স চৌদ্দ বছর )  মহাবিরক্ত ।  আমরা দু ’ জন তার দুই কান মলে দিয়ে চুপ থাকার জন্য ধমকে দিলাম ।  কানমলা খেয়ে সে কেঁদে ফেললো ।  নানাভাই তাকে আদর করে কান্না থামিয়ে কোলে বসিয়ে নিয়ে বললেন ,   ‘ তুমি বড় হয়ে যখন বিয়ে করবে ,  তখন তোমারও শ্বশুরবাড়ি যেতে ইচ্ছে করবে ।  ’ ছোটভাই বললো ,   ‘ আমি বিয়ে করবো না ।  ’  ‘ আচ্ছা করিস না ।  নানাভাই ,  তুমি ওর সাথে বক বক করো না তো !  গল্প বলো ।  ’  ‘ হাঁ ,  শোনো ।  আমার বাবা ও শ্বশুর দু ’ জনেই ছিলেন জোতদার মানুষ ।  ’  ‘ জোদ্দার কী ?  ’  আমার আরেক ভাইয়ের প্রশ্ন  ( বয়স দশ বছর )  ।  ‘ যাদের অনেক জমি জমা থাকে ,  তাদের জোতদার বলে ।  তো শোনো ,  এরপর কী হলো ।  একদিন আমি খুব ভোরে কাউকে কিছু না বলে একা একা আমার বউকে দেখার জন্য ওদের গ্রামের উদ্দেশ্যে রওনা হয়ে গেলাম ।  হাঁটতে হাঁটতে দুপুরবেলা গিয়ে পৌঁছালাম ওদের গ্রামে ।  কিন্তু ওদের বাড়ি আর খুঁজে বের করতে পারি না ।  কাউকে কিছু জিজ্ঞাসা করতেও ভয় লাগে ।  বিয়ের সময় ঢাক ঢোলের বাদ্য বাজনাসহ অনেক লোকজন নিয়ে ছোট বাবার  ( ছোট চাচার )  সাথে ঘোড়ায় চড়ে এই গ্রামে এসেছিলাম ।  শুধু এটুকু মনে আছে যে ,  আমার শ্বশুরবাড়ি ছিল টিনের ছাউনি দেওয়া বিশাল লম্বা একটা বাড়ি ।  চারপাশে আম কাঁঠালের গাছ ।  কিন্তু এখন সে বাড়ি আর চোখে পড়ছে না ।  চারদিকে খড়ের চালা দেওয়া ছোট ছোট কুঁড়ে ঘর দেখে মন খারাপ হয়ে গেল ।  ’  ‘ কুঁড়ে ঘর দেখে তোমার মন খারাপ হয়ে গেল কেন ?  ’  আরেক ভাইয়ের প্রশ্ন  ( বয়স আট বছর )  ।  নানাভাই হতাশ কণ্ঠে বললেন ,   ‘ উকিলের ছেলেরা খালি উকিলের মতো প্রশ্ন করে ।  গ্রামের কাঁচা রাস্তায় দশ বারো মাইল হেঁটে ক্লান্ত হয়ে বউ দেখতে এসেছি ।  কিন্তু বউয়ের বাড়ি খুঁজে পাচ্ছি না ।  মন খারাপ হবে না ?  ’  ‘ তুমি হেঁটে গেলে কেন ?  ঘোড়ায় চড়ে গেলেই তো হতো ।  ’  ‘ এ্যাই চুপ !  একদম কথা বলবি না ।  ’ নানাভাই বললেন ,   ‘ আরে বোকা !  আমাদের বাড়িতে ঘোড়ার গাড়ি ,  গরুর গাড়ি ,  পালকি সবই ছিল ।  কিন্তু সেসব নিয়ে রওনা দিলে বাবা টের পেয়ে যাবে না ?  আমার বাবাকে তো তোমরা দেখনি ।  ভীষণ রাগী মানুষ ছিল ।  যাই হোক ,  কথা বোলো না ,  শোনো ।  বউয়ের বাড়ি খুঁজতে খুঁজতে বিকেল হয়ে গেল ।  ক্ষিধে ও ক্লান্তিতে আমার দুই পা আর চলে না ।  অচেনা লোকজনকে কিছু জিজ্ঞেস করতেও সাহস হয় না ।  তা ’ ছাড়া আমার শ্বশুরের নামও আমি জানতাম না ।  শুধু বউয়ের নাম জানতাম ।  ময়মুনা ।  ’  ‘ ময়মুনা ?  ছিঃ ,  কী বিচ্ছিরি নাম !  ’  ‘ এ্যাই ,  তুই চুপ করবি ?  ’  ‘ খুঁজে খুঁজে বাড়ি না পেয়ে আমি হতাশ হয়ে ফিরে যাবো কী না ভাবছি ,  ঠিক এই সময় হঠাৎ সেই বড় বাড়িটা আমার চোখে পড়লো ।  বাড়ির পাশে আমবাগানের ভেতর ক ’ জন ছেলে মেয়ে এক্কা দোক্কা খেলছে ।  আমি গাছগুলোর আড়ালে নিঃশব্দে পা টিপে টিপে হেঁটে তাদের কাছাকাছি গিয়ে দেখি ,  একটা মেয়েকে আমার বউয়ের মতো লাগছে ।  ’ বিপুল উল্লাসে হাততালি দিয়ে আমরা সবাই দাঁড়িয়ে গেলাম ।  নানাভাই তার বউ খুঁজে পেয়েছে ,  এটাই আমাদের উল্লাসের কারণ ।  ‘ বসো বসো ।  আসল গল্প তো এখনো শোনইনি ।  ’  নানাভাই আমাদের হাত ধরে বসিয়ে দিয়ে বললেন ।   ‘ ওদের খেলা শেষ হতে হতে সন্ধ্যে হয়ে গেল ।  সে পর্যন্ত আমি চোরের মতো চুপচাপ আমগাছের আড়ালে লুকিয়ে থাকলাম ।  খেলা শেষে সবাই নিজ নিজ বাড়ি চলে গেল ।  আমার বউয়ের মতো দেখতে মেয়েটা এক্কা দোক্কা খেলার মাটির তৈরি হাঁড়ি ভাঙা খোলা গুলো কুড়িয়ে নিয়ে বাড়ির ভেতর যাওয়ার আগে আমি গাছের আড়াল থেকে বেরিয়ে তার কাছে গিয়ে বললাম ,  তোমার নাম ময়মুনা ?  মেয়েটি ঘাড় নেড়ে হাঁ - সূচক জবাব দিয়ে বললো ,  আপনি কে ?  ’ আমি মজিবর ।  তোমার সাথে আমার বিয়ে হয়েছে । মেয়েটি এদিক ওদিক তাকিয়ে ভয়ে ভয়ে বললো ,  এখানে এসেছেন কেন ? আমি বললাম ,  তোমাকে দেখতে । মেয়েটি আরো ভয় পেয়ে গেল ।  বললো ,  বাবা জানতে পারলে আমাকে মারবে । আমি বললাম ,  ঠিক আছে ।  তোমাকে দেখা হলো ।  আমি এখন যাই । মেয়েটি হড়বড় করে বললো ,  তাই করেন ।  আপনি চলে যান । আমি ক্লান্ত ও ক্ষুধার্ত শরীরে বাড়ির দিকে রওনা দিলাম ।  কিছু দূর আসার পর মনে হলো ,  ময়মুনা আমাকে পেছন থেকে ডাকছে ।  তার হাতে এক জগ পানি আর বাঁশের তৈরি কাঠা ভর্তি গুড় মুড়ি ।  সে দৌড়ে আমার কাছে এসে হাঁপাতে হাঁপাতে বললো ,  এগুলো খেয়ে যান । রাস্তার ধারে একটা গাছের নিচে বসে আমি রাক্ষসের মতো গুড় মুড়ি খেয়ে জগ মুখে ধরে ঢক ঢক করে ঠাণ্ডা পানি খেয়ে প্রাণ ফিরে পেলাম ।  ময়মুনা পাশে বসে আমার খাওয়া দেখছিল ।  সে বললো ,  রাত হয়ে গেল ।  অন্ধকারে বাড়ি যাবেন কীভাবে ?  ভয় লাগবে না ? আমি বললাম ,  একটু একটু ভয় তো এখনই লাগছে ।  তুমি যাবে আমার সাথে ?  তুমি সাথে থাকলে ভয় লাগবে না । ময়মুনা কিছুক্ষণ ভেবে বললো ,  চলেন যাই । গ্রামের রাস্তায় রাতের বেলা লোকজন তেমন থাকে না ।  ঝিঁঝিঁ পোকার ডাক ছাড়া চারদিক নিস্তব্ধ ।  আমি আর ময়মুনা রওনা হলাম আমাদের বাড়ির দিকে ।  মাইল খানেক হাঁটার পর ময়মুনা কাঁদো কাঁদো স্বরে বললো ,  হাঁটতে পারছি না । কী মুশকিল !  আমি বললাম ,  আস্তে আস্তে হাঁটো । কিন্তু কিছুদূর হেঁটে ময়মুনা রাস্তার ওপর বসে পড়লো ।  কাঁদতে কাঁদতে বললো ,  আমি আর হাঁটতে পারবো না । আকাশে আধ ফালি চাঁদ উঠেছে ।  চাঁদের আলোয় ওর মুখের দিকে তাকিয়ে আমি ঘাবড়ে গেলাম ।  বেচারী ঘেমে নেয়ে অস্থির ।  এত রাস্তা এই ছোট মেয়ে হেঁটে যাবে কীভাবে ,  আগে ভেবে দেখিনি ।  বললাম ,  এক কাজ করো ।  আমার পিঠে উঠে বসো ।  আমি তোমাকে পিঠে করে বয়ে নিয়ে যাবো । ময়মুনাকে পিঠে তুলে নিয়ে আমি বড় বড় শ্বাস নিতে নিতে হাঁটছি ।  মাঝে মাঝে ওকে পিঠ থেকে নামিয়ে রাস্তার ধারে বসে একটু জিরিয়ে নিই ।  তারপর আবার ওকে পিঠে তুলে নিয়ে হাঁটা ধরি ।  এভাবে কতক্ষণ হেঁটেছি বলতে পারবো না ।  এক সময় আমার আর কিছু মনে নাই ।  ’  ‘ তারপর ?  তারপর কী হলো ?  ’  আমরা সবাই উৎকণ্ঠা নিয়ে নানাভাইয়ের গা ঘেঁষে বসলাম ।  ‘ পরদিন দুপুরে প্রচণ্ড জ্বর নিয়ে আমি নিজের ঘরে শুয়ে উহ্ আহ্ করছি ।  আমার রাগী বাবা বাড়ির উঠানে বাঘের মতো পায়চারী করছেন আর বলছেন ,  ভাবতে পারো ,  অতটুকু ছোট মেয়েটা রাতের অন্ধকারে রাস্তার মধ্যে বসে হারামজাদাটাকে আঁকড়ে ধরে হাউ মাউ করে কাঁদছে আর চিৎকার করে বলছে ,  আমার স্বামী মরে গেছে ,  আমার স্বামী মরে গেছে ।  আরে ,  আমার বংশের ছেলে বউ নিয়ে আসবে পালকিতে করে ।  বাড়িতে চার চারজন বেহারা তিনবেলা বসে বসে খায় ।  আর তোমার এই কুলাঙ্গার ছেলে চুরি করে বউ নিয়ে আসছিল পিঠে বয়ে ।  ছিঃ ছিঃ ছিঃ ।  হারামজাদার জ্বরটা সারুক ,  তারপর ওর পিঠের চামড়া কীভাবে তুলতে হয় .  .  .  .  .  .  .  .  .  ।  ’  ‘ তুমি কী সত্যি সত্যিই মরে গিয়েছিলে নানাভাই ?  ’   ( সব ছোট ভাইটা )  ।  ‘ এক থাপ্পড় দেব বেকুব কোথাকার !  মরে গেলে কেউ আবার বেঁচে ওঠে ?  নানাভাই অজ্ঞান হয়ে গিয়েছিল ।  ’   ( আমার বড় বোন )  । গল্পের শেষটুকু এরকমঃ এই ঘটনার এক সপ্তাহ পর নানাভাইয়ের রাগী বাবা মহা ধুমধাম করে ছেলের বউ তুলে এনেছিলেন ।  বউ এসেছিল সেজেগুজে পালকিতে চড়ে ।  কিন্তু নানাভাইয়ের বউ আরো দেড় বছর নানাভাইয়ের মায়ের কাছে ছিল ।  শুধু দিনের বেলা নানাভাই খেতে বসলে সে হাতপাখা দিয়ে তাকে বাতাস করতো ।  ব্যস্ । 






কবিতাঃ ওরা থাকে আশেপাশে



                        রাজা যায় ,  রাজা আসেওরা থাকে আশেপাশে । ঘোরাফিরা করে মৌমাছি যত ,  মধুভরা মৌচাকে অবিরতক্ষমতার স্বাদ মিঠে লাগে কত ,  রসে ভরা রসগোল্লার মত । সেজদার ঢঙে মাথা করে নত ,  রাজামশায়ের বড় অনুগতমোসাহেবী করা জীবনের ব্রত ,  রাজা বোকা যত মোসাহেবী তত । প্রজার দুঃখে রাজা কাঁদে হায়দেখে ওরা কেঁদে লুটোপুটি খায়রাজার হাসিতে বিগলিত হয়ে ওরাও নিজেরা হাসেরাজা বদলায় ,  প্রজা বদলায়ওদের চেহারা একই থেকে যায়রাজা যদি বলে ধরে নিয়ে এসো ,  ওরা বেঁধে নিয়ে আসে । সেকালে রাজার খাজনা না দিয়ে রেহাই ছিলনা কারোএকালে জুটেছে খাজনার সাথে ভ্যাট ট্যাক্স কর আরো । সেকালের রাজা খুশি হয়ে দুটো সোনার মোহর দিতেনএকালের রাজা খুশি হয়ে নিজে সোনার মুকুট জিতেন । সেকালে রাজার বদনাম হলে  ‘ শুলে চড়া ’  ছিল রায়একালে রাজার বদনাম হলে  ‘ রিমান্ড ’  ঠেকানো দায় । প্রজাদের পেটে ক্ষুধা চিরকাল ,  খেতে চায় দুটো ভাতওরা বলে ,   ‘ শুধু খাই খাই করে হাড় হাভাতের জাত ।  ’ সেকালে ছিল উজির নাজিররাজার দুপাশে সদাই হাজিররাজা সুধাতেন ,   ‘ আমার রাজ্যে প্রজারা কেমন আছে ?  ’  ‘ আজ্ঞে হুজুর ,  প্রজারা সবাই আছে ভাতে আর মাছে ।  ’  ‘ তাহলে এবার খাজনা আদায় বেশি বেশি হওয়া চাই ’ হাত কচলিয়ে ওরা বলতেন ,   ‘ তাই ,  তাই ,  তাই ,  তাই ।  ’ একালে মন্ত্রী পাঁতি মন্ত্রীরা রাজার দুপাশে থাকেনএমপি , আমলা , নেতা - পাতিনেতা দেশের খবর রাখেন । এছাড়াও আছে কর্মীর দলদিনরাত টাকা কামানোর ছলরাজার প্রশ্ন ,   ‘ জনগন নাকি খেয়ে পরে ভাল আছে ?  ’  ‘ জী হুজুর ,  ওরা সারাদিন শুধু খায় দায় আর নাচে ।  ’  ‘ দুর্নীতি করে রাজ তহবিল করো না তো নয় ছয় ?  ’ হাত কচলিয়ে ওরা বলে ,   ‘ ছিঃ ছিঃ তাই কি কখনো হয় ?  ’ রাজা যায় ,  রাজা আসেওরা থাকে আশেপাশে । রাজার রাজ্য যদি চলে যায় ,  ওরাও তখন ভোল পাল্টায়রাতারাতি ওরা ডিগবাজি খায় ,  নতুন রাজার কাছে যেতে চায় । পুরানো রাজার দোষ খুঁজে পায় ,  নতুন রাজার গুন গান গায়বলে তারা নাকি বড় অসহায় ,  শুনে নয়া রাজা করে হায় হায় । আশ্বাস দিয়ে বলে ,   ‘ এসো তবেআজ থেকে মোর মোসাহেব হবে ’ নতুন রাজার অভয়বানীতে ওরা মিটি মিটি হাসেরাজা বদলায় ,  প্রজা বদলায়ওদের স্বভাব একই থেকে যায়নিজেদের চেয়ে রাজাদের নাকি ওরা বেশি ভালোবাসে ।  *  *  *   [ কবিতাটি মাসিক উত্তরবার্তা পত্রিকার মে / ২০১১ সংখ্যায় প্রকাশিত ।  ব্লগার বন্ধুরা যারা পড়েননি ,  তাদের জন্য ব্লগে প্রকাশ করলাম ।  ]  
                    





গল্পঃ আঁতেল আতাউর



                        আতাউর নামে আমার এক আঁতেল কিসিমের বন্ধু আছে ।  সে আমার সব লেখাই পড়ে এবং ফোনে বা সাক্ষাতে সমালোচনা করার সুযোগ কখনো হাতছাড়া করে না ।  এই লেখাটিও সে পড়বে এবং ধুন্ধুমার সমালোচনা করবে ,  আমি নিশ্চিত ।  গল্পে তার আসল নাম উল্লেখ করার কারণে এই বুড়ো বয়সেও তার হাতে আমার ঘুষি খাওয়ার সম্ভাবনা আছে ।  তারপরেও আঁতলামির সাথে তার নামটা এত সুন্দরভাবে মানিয়ে যায় যে এই গল্পের একটা জম্পেশ শিরোনামের জন্য ঘুষি খাওয়ার ঝুঁকিটা নিতেই হলো । তো আঁতেল আতাউর কিন্তু আক্ষরিক অর্থেই ইন্টেলেকচুয়াল ।  সে হলো জ্যাক অফ অল ট্রেডস ,  বাট মাষ্টার অফ নান ।  তাকে দেখলে  ‘ বইয়ের পোকা ’  শব্দগুলি আর আলাদাভাবে ব্যাখ্যা করার দরকার হয় না ।  দাঁড়িয়ে ,  বসে বা শুয়ে যে অবস্থায় থাকুক না কেন ,  তার হাতে একখানা বই নেই - এই দৃশ্য অকল্পনীয় ।  স্কুল জীবন থেকে বর্তমানের অবসর জীবন পর্যন্ত তার বইপ্রেম একই রকম ।  ডায়াবেটিসের কারণে প্রতিদিন সকালে তাকে হাঁটতে হয় ।  এই সময়েও তার হাতে একখানা বই থাকে ।  হাঁটতে হাঁটতে হাঁপিয়ে গেলে রাস্তার ধারে বসে সে বইয়ের দুটো পৃষ্ঠা পড়তে পড়তে জিরিয়ে নেয় ,  তারপর আবার হাঁটা ধরে । সত্যি কথা বলতে কী ,  আতাউরের কারণেই জীবনে আমার অনেক বই পড়া হয়েছে ।  স্কুল জীবন থেকে সে আমাকে বই ধার দেয় এবং ধারের মেয়াদ শেষ হয়ে গেলে ছোটলোকের মতো অকথ্য ভাষায় গালিগালাজ করে বই কেড়ে নেয় ।  এ কারণে অনেক ভালো ভালো বইয়ের শেষ অংশ আমার পড়া হয়নি । তবে আতাউর পড়া ছাড়া কখনো লেখার চেষ্টা করেনা ।  সে হলো বিশুদ্ধ পাঠক ।  আমি জীবনে কোনদিন তাকে লেখালেখি করতে দেখিনি ।  এ ব্যাপারে তার কোন আগ্রহও নেই । ২০১১ সালে আমার লেখা উপন্যাস  ‘ স্বপ্ন বাসর ’  প্রকাশিত হলে আঁতেল আতাউরকে একটা সৌজন্য কপি দিলাম ।  সকালে বই হাতে পেয়ে সে আলোর গতিতে পড়া শেষ করে বিকেলে আমাকে ফোন দিল ।  বললো ,   ‘ এক্ষুনি আমার বাসায় চলে আয় ।  শাহীনা  ( আতাউরের ছেলে - বউ )  তোর আর আমার জন্য ডালপুরি বানাচ্ছে ।  তুই না আসা পর্যন্ত আমি কিন্তু খাচ্ছি না ।  ’ বুঝলাম ,  আমার কপালে অনেক দুঃখ আছে ।  কিন্তু কী আর করা !  স্ত্রী বিয়োগের পর থেকে আতাউর নিঃসঙ্গ ।  বাসায় তার ছেলের বউ আর বাইরে আমি ছাড়া তাকে সঙ্গ দেওয়ার মতো কেউ নেই ।  তাই প্রচুর সমালোচনা হজম করার মতো মানসিক প্রস্তুতি নিয়ে ওর বাসায় গেলাম ।  বাসায় ড্রইং রুমের একটা অংশ এক কালে কয়েকটা শো - কেস দিয়ে পারিবারিক লাইব্রেরীর মতো করা হয়েছিল ।  কিন্তু এখন পুরো বাড়িটাই লাইব্রেরী ।  একমাত্র বাথরুম ছাড়া সব ঘরে মেঝের ওপর বইয়ের স্তূপ ।  এ রকম কয়েকটা স্তূপের আড়ালে আমার উপন্যাসটা হাতে নিয়ে ঘাপটি মেরে বসে আছে আতাউর ।  আমাকে দেখে সে হাত ইশারায় মেঝের ওপর বসতে ইঙ্গিত করে বললো ,   ‘ এই বুড়ো বয়সে লাভ স্টোরি লেখার কুবুদ্ধি তোকে কে দিয়েছে ?  ’ আমি আমতা আমতা করে বললাম ,   ‘ না ,  মানে সেলফ বায়োগ্রাফিক্যাল নভেল তো !  আর তুই তো আমার সবই জানিস ভাই !  ’  ‘ হাঁ জানি ।  উপন্যাসের কাহিনী নিয়ে তো আমি কিছু বলছি না ।  কিন্তু এসব প্রেম ভালোবাসা নিয়ে লেখালেখি করবে ছেলে ছোকরারা ।  তুই লিখবি ক্ল্যাসিক উপন্যাস ।  মাদার ,  ওয়ার এ্যান্ড পিস ,  দি ওল্ড ম্যান এ্যান্ড দি সী ,  আঙ্কেল টম ’ স কেবিন ।  ’  ‘ ওগুলো তো লেখা হয়ে গেছে ।  আমি আবার নতুন করে কী লিখবো ?  ’  ‘ আরে ব্যাটা গর্দভ !  ওগুলো লিখতে তোকে কে বলেছে ?  ওরকম ক্ল্যাসিক উপন্যাস লিখে দেখা ।  তবে তো বাংলা সাহিত্যে অমর হতে পারবি !  উঠতি বয়সের মেয়ে পটানো নভেল লিখে ব্যাটার লেখক হওয়ার শখ !  ’ আমি চুপ করে আছি দেখে আঁতেল আতাউর বললো ,   ‘ তোর দ্বারা হবে না ।  তুই তো অতো উঁচু মাপের লেখক না ।  তা ’ ছাড়া তুই লেখালেখি শুরু করলি কবরে যাওয়ার আগে ।  সব কিছুর একটা পিক পিরিয়ড থাকে ,  বুঝলি ?  এই জেনারেশনের পাঠকরা তোর মতো বুড়ো হাবড়ার লেখা পড়বে কেন ?  ’ আমি বললাম ,   ‘ এই জেনারেশনের পাঠকরা হুমায়ূন ,  সুনীল ,  শীর্ষেন্দু এদের মতো বুড়ো হাবড়াদের লেখাই তো পড়ছে ।  ’ আতাউর রেগে গিয়ে বললো ,   ‘ তুই কী তাদের মতো চল্লিশ পঞ্চাশ বছর ধরে লিখছিস ?  মাত্র এক বছর আগে লেখা শুরু করে ব্যাটার আঁতেল আঁতেল কথা !  বানান শুদ্ধ করে লিখতেই তো তোর মতো গর্দভের দু ’ চার বছর চলে যাবে ।  ব্যাটা হুমায়ূন সুনীলের সাথে নিজের তুলনা করছে ।  আহাম্মক কোথাকার !  ’ এরপর আমার কী লেখা উচিৎ ,  কীভাবে লেখা উচিৎ ,  কেন লেখা উচিৎ - এসব বিষয়ে আঁতেল আতাউর রবীন্দ্রনাথ ,  হেমিংওয়ে ও বার্নার্ড শ ’ র রেফারেন্স সহ বেশ কিছু মূল্যবান পরামর্শ দিল ।  ইতিমধ্যে তার ছেলের বউ শাহীনা ডাইনিং টেবিলে গরম গরম ডালপুরি ,  আলুর চপ ,  নিমকি ও টমেটো সস পরিবেশন করে আমাদের ডাকতে এসেছে ।  এই মেয়েটা দুই বছর হলো বিধবা ।  ঢাকা থেকে বিমানযোগে রাজশাহী ফিরে আতাউরের স্ত্রী ও একমাত্র পুত্র ফারুক বিমানের মাইক্রোবাসে এয়ারপোর্ট থেকে বাসায় ফিরছিল ।  পথে ট্রাকের সাথে মুখোমুখি সংঘর্ষে দু ’ জনেই মারা যায় ।  এরপর থেকে নিষ্প্রাণ মেয়েটা শ্বশুরকে আঁকড়ে ধরে বেঁচে আছে ।  আমরা খেতে বসলে সে আমাকে বললো ,   ‘ চাচা ,  আপনি একটু আব্বাকে বোঝান তো ।  বই পড়তে গিয়ে দুপুরে আব্বার গোসল ,  খাওয়া ,  নামাজ কিচ্ছু হয়নি ।  ডায়াবেটিসের রোগী ,  এসব অনিয়ম করলে .  .  .  .  .  .  ।  ’ বলতে বলতে শাহীনা শাড়ির আঁচল দিয়ে চোখ মুছে নিরব হয়ে গেল । আমার খুব রাগ হলো ।  বললাম ,   ‘ এটা কেমন কথা হলো আতা ?  গোসল খাওয়া বাদ দিয়ে বই পড়া ?  ’ শাহীনা বললো ,   ‘ উপন্যাসে আপনি কী লিখেছেন ,  আমি জানিনা ।  আপনি আসার দশ মিনিট আগেও আব্বা উপন্যাসের শেষ পৃষ্ঠাগুলো বার বার পড়ে চোখ মুছছিলেন ।  এই বয়সে এমন ইমোশন শরীরের জন্য ক্ষতিকর ।  আব্বাকে সেটা আমি বোঝাতে পারছি না ,  চাচা ।  ’ আতাউর অসহিষ্ণু কণ্ঠে বললো ,   ‘ আরে বাবা ,  বাধ্য হয়ে অনেক সময় অনেক কিছু করতে হয় ।  থার্ড ক্লাস কোয়ালিটির লেখা জেনেও পড়লাম ।  হেনা আমার ছোটবেলার বন্ধু ।  সে শখ করে একটা উপন্যাস লিখেছে ।  না পড়ে ফেলে রাখবো ,  বলো ?  ’ পত্রিকায় আমার লেখা ছাপা হলে আঁতেল আতাউর কখনো কখনো আমাকে ফোন করে খবর দেয় ।  বলে ,   ‘ তোর একটা উদ্ভট লেখা ছাপা হয়েছে পত্রিকায় ।  ’  আবার কখনো কখনো আমাকেও খবর দিতে হয় ওকে ।  পত্রিকায় বা ব্লগে লেখা প্রকাশের কয়েক ঘণ্টার মধ্যে ওর ফোন না পেলে বুঝতে পারি আতাউর জানে না ।  তখন ওকে ফোন করে বলি ,   ‘ আমার একটা থার্ড ক্লাস কোয়ালিটির লেখা বেরিয়েছে দোস্ত্ ।  পড়ে দেখিস ।  ’  লেখা পড়ার পর আতাউর আমাকে ফোন করে জানায় ,   ‘ তোর আরও পড়াশুনা করার দরকার আছে ।  ’ একদিন স্থানীয় একটি পত্রিকার সম্পাদক লিয়াকত সাহেবের সাথে দেখা হলে তিনি বললেন ,   ‘ আপনার বন্ধু আতাউর সাহেব আমাদের খুব জ্বালাতন করছেন ।  ’  ‘ আতাউর জ্বালাতন করছে ?  কী রকম ?  ’  ‘ উনি প্রায় প্রতিদিন ফোন করে জানতে চান আপনি কোন লেখা দিয়েছেন কী না ।  ’  ‘ সে কী !  আমাকে ফোন করলে তো আমিই বলে দিই ।  অহেতুক আপনাদের জ্বালাতন করে কেন ?  ’  ‘ সেটা আপনি তাকে একটু বলে দিয়েন বড় ভাই ।  ’ আমি আতাউরকে ফোন দিলাম ।  বললাম ,   ‘ এই পাঁঠা ,  সারাজীবন এত বই পড়ে তুই পাঁঠাই থেকে গেলি ।  মানুষ হতে পারলি না ।  ’ আতাউর গম্ভীর গলায় জিজ্ঞেস করলো ,   ‘ কেন ,  কী হয়েছে ?  ’  ‘ তুই লিয়াকত সাহেবকে রোজ রোজ ফোন করে জ্বালাতন করিস কেন ?  পত্রিকায় কী রোজ রোজ কারো লেখা ছাপা হয় ?  ঢাকা বা রাজশাহীর কোন পত্রিকা বা অনলাইনে লেখা বেরলে আমিই তোকে ফোন করে জানাবো ।  ঠিক আছে ?  অহেতুক মানুষকে ডিস্টার্ব করিস না ।  ’ আতাউর ক্ষেপে গিয়ে বললো ,   ‘ তোর লেখা বেরিয়েছে কী না ,  আমি খোঁজ করতে যাবো কেন ?  তেলাপোকাও একটা পাখি আর তুইও একটা লেখক !  যা ব্যাটা !  জীবনে আর তোর লেখা পড়বো না ।  ’  ‘ ঠিক আছে ,  পড়িস না ।  ’ আতাউরের সাথে এর আগেও কয়েকবার কথা কাটাকাটি করে আমার সম্পর্কচ্ছেদ হয়েছে ।  পরে আবার কীভাবে তা ’  জোড়া লেগেছে বলা মুশকিল ।  এবার ওর ওপর ভীষণ রাগ হলো ।  বাসায় এসে বনফুলের  ‘ পাঠকের মৃত্যু ’  গল্পের একটা ফটোকপি খামে ভরে ডাকযোগে ওর ঠিকানায় পাঠিয়ে দিলাম ।  ওর তরফ থেকে উত্তর পেলাম হাসপাতালের বিছানায় শুয়ে । কড়া ঘুমের ওষুধে পৃথিবীর কোলাহল থেকে বিচ্ছিন্ন ছিলাম আমি ।  চলছিল অক্সিজেন ও স্যালাইন ।  বলছি গত মে মাসের মাঝামাঝি সময়ের কথা ।  হার্ট এ্যাটাকের পর হাসপাতালের বিছানায় শুয়ে পুরো একটা দিন ও রাত আমি ঘুমের ঘোরে অচেতন অবস্থায় ছিলাম ।  অথবা হয়তো কোমায় ছিলাম ।  ঠিক জানি না ।  তবে এটুকু মনে আছে ,  হাসপাতালে ভর্তি হওয়ার আগে বুকে প্রচণ্ড ব্যথা হচ্ছিল ।  ভর্তি হওয়ার চব্বিশ ঘণ্টার মধ্যে আমাকে অনেক গুলো ইনজেকশন দেওয়া হয় ।  পরে ছেলেদের কাছে শুনেছি ,  প্রথম রাতটা নাকি আমাকে নিয়ে আজরাইলের সাথে ডাক্তারদের অনেক টানাহেঁচড়া হয়েছে । দ্বিতীয় দিন ঢুলু ঢুলু চোখে আমার বেডের চারপাশে তাকিয়ে দেখি ,  আমার স্ত্রী ও দুই ছেলের পাশাপাশি আতাউরও উদ্বিগ্ন দৃষ্টিতে তাকিয়ে আছে আমার দিকে ।  আমি ওদের দেখে হাসার চেষ্টা করলাম ।  ডাক্তার ও নার্স এসে আমার স্ত্রী ছাড়া সবাইকে বেডের পাশ থেকে সরিয়ে দিল ।  আতাউর আমার ছেলেদের সাথে কেবিনের বাইরে করিডোরে দাঁড়িয়ে একটা বই পড়ে একবেলা কাটিয়ে দিয়ে বাসায় ফিরে গেল । পরদিন সে আবার এলো ।  তারপরদিন আবার ।  মুখে কোন কথা নেই ।  চুপচাপ আমার বেডের পাশে কিছুক্ষণ সে দাঁড়িয়ে থাকে ,  তারপর চলে যায় করিডোরে ,  সেখানে বই পড়ে কিছু সময় কাটায় ,  তারপর আমার স্ত্রীর কাছে বিদায় নিয়ে চলে যায় বাসায় ।  অসংখ্য আত্মীয়স্বজন ও চেনাজানা লোকজন আসে আমাকে দেখতে ।  কিন্তু তাদের সাথে আমার কথাবার্তা বলা নিষেধ ।  এমনকি আমার ছেলেদের সাথে কথা বললেও ডাক্তার রাগারাগি করে ।  খুব প্রয়োজনীয় দু ’ একটা কথা হয় স্ত্রীর সাথে ।  আতাউরকে দেখে বুঝতে পারি ,  সে কিছু বলতে চায় আমাকে ।  কিন্তু পরিস্থিতির কারণে বলতে পারে না । পঞ্চম দিন আতাউর এলো ওর বৌমাকে নিয়ে ।  অন্যান্য দিনের মতো আমার স্ত্রীর কাছে নিম্ন স্বরে আমার শারীরিক অবস্থার খোঁজ খবর নিয়ে সে শাহীনাকে কেবিনে রেখে করিডোরে গিয়ে দাঁড়ালো ।  আমি ইশারায় আমার স্ত্রীকে কাছে ডেকে ক্ষীণ কণ্ঠে বললাম ,   ‘ আতাকে আমার কাছে আসতে বল ।  ’ আমার স্ত্রী একটু ইতস্ততঃ করে আতাউরকে ডেকে নিয়ে এলো ।  আমি ওকে পাশে বসতে ইঙ্গিত করে বললাম ,   ‘ কিছু বলবি ?  ’ আতাউর কিছু না বলে চুপচাপ বসে রইল ।  আমি ক্লান্ত স্বরে বললাম ,   ‘ ডাক্তারের আসার সময় হয়েছে ।  তোকে কিন্তু এখানে থাকতে দেবে না ।  ’ আতাউর আমার বালিশের পাশে রাখা চশমাটা তুলে যত্ন করে আমার চোখে পরিয়ে দিয়ে ওর বুক পকেট থেকে একটা কাগজ বের করে আমাকে দেখালো ।  কাগজে বড় বড় করে লেখা আছে ,   “ পাঠকের মৃত্যু হলে লেখালেখি করবি কার জন্যে ?  তাড়াতাড়ি সুস্থ হয়ে ওঠ্ ।  তোর দ্বিতীয় উপন্যাসের কয়েকটা অধ্যায় লেখা বাঁকি আছে বলেছিলি ।  সেটা শেষ করতে হবে না ?  ” আমি আতাউরের কাগজ ধরা দুটো হাতের একটা নিজের হাতের মধ্যে নেওয়ার চেষ্টা করলাম ।  আতাউর ভেজা ভেজা চোখে আমার দিকে তাকিয়ে থেকে বাড়িয়ে দিল হাতটা ।  
                    





কবিতাঃ বাবার জমি কোথায় ? 



অনেক বছর আগে , দেড় বিঘা জমি পেয়েছিল বাবা ভাইবোনেদের ভাগে । সে যুগের ভাগ মুখে মুখে ছিল , কাগজ ছিলনা কোনোএখন কোর্টের নোটিশ হয়েছে , কাগজপত্র আনো । জমির দলিল খারিজ খাজনা পরচা দাখিল করোমালিকানা নিয়ে মামলা হয়েছে , উকিল মুহুরি ধরো । খোঁজ করে যেটা জানা গেল সেটা চিন্তার কথা বটেবোঝা গেল বহু ভোগান্তি রয়েছে বুড়ো লোকটার ঘটে । ঢাকার অদূরে কেরানীগঞ্জে ওই দেড় বিঘা মাটিদাবি করে নাকি বসে আছে কোন্ ফ্ল্যাট ব্যবসায়ী পার্টি । বুঝুন এবার ঠেলা , শুরু হয়ে গেল বাবার সঙ্গে ইঁদুর - বেড়াল খেলা । রিটায়ার করা বুড়ো লোকটাকে দৌড়ের ওপর রেখেকামাও পয়সা যত পারা যায় রেখে তাকে উদ্বেগে । উকিল মুহুরি কানুনগো আর কেরানীরা চায় টাকাভেঙে খাবে বলে পেয়ে গেছে তারা কাঁঠাল একটা পাকা । রেকর্ড অফিসে সারাদিন কাটে , মুড়ি খেয়ে কাটে দিনভূমি অফিসের করিডোরে বাবা হাঁটেন ক্লান্তিহীন । কেউ বলে , চাচা আজ তো হবেনা , কাল বেলা দশটায়কেউ বলে , চাচা পাঁচশোটা টাকা বড় কম হয়ে যায় । বালাম বইয়ের পাতা , উইপোকা খেয়ে সাবাড় করেছে , রেকর্ডের দশা যা ’  তা ’  । অফিস ওদের ,  রেকর্ড ওদের ,  দোষটা কিন্তু বাবারদরকার কি পড়েছে বাবার অফিসে অফিসে যাবার ? এই বয়সের মানুষের এত পড়েছে কিসের দায়তার দরকার সাড়ে তিন হাত , এর বেশি কেন চায় ? খাঁটি কথা সেটা সবাই বুঝেছে , সবাই বলেছে , চাচা , দরকার কি বৃদ্ধ বয়সে এভাবে বাঁদর নাচা ? ঠিক , ঠিক , ঠিক ,  সবাই সঠিক ,  কারো কথা ভুল নয়মিছেমিছি বাবা করছেন তার সময়ের অপচয় । একদিন অবশেষে , উকিল সাহেব ভয়ানক কথা শুনালেন বাড়ি এসে ।  ‘ ও জমির আশা ছেড়ে দিয়ে কিছু আপোষ শালিস হোকআপনার যারা প্রতিবাদী তারা রুলিং পার্টির লোক । মন্ত্রী পুলিশ আইন আদালত সবই তো ওদের হাতেকি করে আপনি লড়বেন একা বলুন ওদের সাথে ? তারচে ’  বরং কিছু টাকা নিয়ে ছেড়ে দিন দাবি দাওয়াচেষ্টা করছি দেখা যাক কত বেশি টাকা যায় পাওয়া ।  ’ বোঝা গেল ওরা ভদ্রতা করে কিছু টাকা দিতে চায়নইলে তো ওরা লাশ ফেলে দিয়ে মাগনাই জমি পায় । উকিলের কথা শুনে , বেঁচে রইলেন বাবা আমাদের বারো দিন গুনে গুনে ।  ‘ নিদ্রার চেয়ে প্রার্থনা ভালো ’  শুনেছেন রোজ ভোরেসেদিন সে কথা বেমালুম ভুলে অসীম ঘুমের ঘোরেহারিয়ে গেলেন কোথায় কে জানে , হয়ত বা সেই দেশেযেখানে মামুলি মাটি নিয়ে কেউ ঝামেলা করেনা এসে । যেখানে দলিল খারিজ খাজনা কিছুই কেউ না চায়যেখানে রুলিং পার্টির লোকেরা তারই মতো অসহায় । 
                    





রসরচনাঃ এক্সকিউজ মি ! 



                        ডাক্তার ও পুলিশের মধ্যে কিছু চমকপ্রদ মিল আছে ।  এই দুই পেশার মানুষ সাধারণতঃ তাদের ক্লায়েন্টের সামনে হাসে না ।  মুখ গম্ভীর করে রাখে ।  এরা তাদের ক্লায়েন্টদের সাথে রহস্য করতে ভালোবাসে ।  যেমন ধরুন ,  আপনি কোন মামলার আসামী হয়েছেন ।  পুলিশ আপনাকে গ্রেপ্তার করতে এসেছে ।  আপনি জিজ্ঞেস করলেন ,   ‘ কী ব্যাপার ভাই , আপনারাআমার বাড়িতে কেন ?  ’  পুলিশ মুখ গম্ভীর করে বলবে ,   ‘ থানায় গেলেই জানতে পারবেন ।  ’  বলার সময় পুলিশের চোখে মুখে একটা রহস্য রহস্য ভাব থাকবে ,  যা দেখে আপনি ভীত বা বিভ্রান্ত হবেন ।  বাস্তবে আপনি কখনো আসামী না হয়ে থাকলে আমার কথার সত্যতা যাচাইয়ের জন্য স্বেচ্ছায় আসামী হয়ে পুলিশকে বাসায় আমন্ত্রন করার দরকার নেই ।  বাংলাদেশের সিনেমা বা নাটক দেখলেই চলবে । ঠিক একইভাবে পেশাব ,  পায়খানা ও রক্ত পরীক্ষার রিপোর্ট ডাক্তারের সামনে হাজির করার পর ডাক্তার সাহেব যখন আপনার প্রেসক্রিপশন লিখছেন তখন আপনি যদি জিজ্ঞেস করেন যে ,   ‘ আমার কী হয়েছে ডাক্তার সাহেব ?  ’  ,  তাহলে তিনি গম্ভীর মুখে বলবেন ,   ‘ আপনার এত কিছু জানার দরকার নাই ।  ওষুধ দিলাম ,  ঠিকমতো খাবেন ।  ঠিক আছে ?  ’ অবশ্য পুলিশ ও ডাক্তারদের মধ্যে সবাই এমন গম্ভীর ও রহস্যপ্রিয় নন ,  কিছু ব্যতিক্রম আছে ।  যেমন ,  আমার এক আত্মীয় পুলিশ ইন্সপেক্টর তার অধীনস্থ এস , আই ও কনস্টেবলদের প্রায়ই নানারকম ধাঁধা বলে উত্তর জানতে চান এবং তারা উত্তর দিতে না পারলে নিজে উত্তর বলে দিয়ে হা হা করে হেসে লুটোপুটি খান ।  আবার আমাদের শহরে একজন মেডিসিনের ডাক্তারকে দেখেছি রোগীদেরকে জোক বলতে ।  জোক শুনে রোগযন্ত্রণায় কাতর রোগীদের মুখে হাসি না ফুটলেও ডাক্তার সাহেব নিজে হো হো করে হেসে সেটা পুষিয়ে দেন ।  তো এগুলো হলো ব্যতিক্রম । এই দুই পেশার মানুষের মধ্যে আরও যেসব মিল পাওয়া যায় ,  সেগুলো এরকমঃ *  পুলিশের হাতের লেখা কোর্টের পেশকার ও উকিল মুহুরী ছাড়া অন্যেরা বুঝতে পারেনা ।  ডাক্তারের হাতের লেখা ওষুধের দোকানদার ছাড়া কেউ বোঝে না  ( কিছু ব্যতিক্রম বাদে )  ।  *  এই দুই পেশার লোকের কাছে ফ্রি সার্ভিস বলে কিছু নেই  ( কিছু ব্যতিক্রম বাদে )  ।  *  এই দুই পেশার লোকেরই বদ্ধমূল ধারণা যে ,  তাদের সামনে যে লোকটি বসে বা দাঁড়িয়ে আছে তার অবশ্যই কোন না কোন সমস্যা আছে  ( এ ক্ষেত্রে কোন ব্যতিক্রম নেই )  ।  *  এই দুই পেশার লোকই তাদের ক্লায়েন্টদের সাথে রসিকতা করা পছন্দ করে না  ( এ ক্ষেত্রেও কোন ব্যতিক্রম নেই )  । কিছুদিন আগে একটা কাজে আমি থানায় গিয়েছিলাম ।  থানায় ঢোকার মুখে দেখলাম ,  দু ’ জন মহিলা পুলিশ সেখানে দাঁড়িয়ে নিজেদের মধ্যে হাসাহাসি করছে ।  আমাকে দেখেই তারা হাসি থামিয়ে মুখ গম্ভীর করে ফেললো এবং এমনভাবে আমার দিকে তাকালো যেন আমি এইমাত্র স্ত্রীকে খুন করে থানায় আত্মসমর্পণ করতে এসেছি ।  আমি রিটায়ার করা বুড়ো মানুষ ।  এই বয়সে পুলিশ দেখলে ভয় ডর বেড়ে যায় ।  তাই হাসি হাসি মুখ করে বললাম ,   ‘ মায়েরা ভালো আছেন ?  ’ মায়েরা আমার গতিরোধ করে গম্ভীর কণ্ঠে বললো ,   ‘ কে আপনি ?  এখানে কী চাই ?  ’ আমি থতমত খেয়ে বললাম ,   ‘ কিছু চাই না ।  ওসি সাহেবের সাথে দেখা করতে এসেছি ।  ’ এক মা ধমক দিয়ে বললো ,   ‘ ওসি সাহেবের কাছে কী দরকার ?  ’ আমি বললাম ,   ‘ উনি আমার স্ত্রীর ভাই ।  একটু পারিবারিক কথা আছে ।  ’ আর এক মা আমার পা থেকে মাথা পর্যন্ত উকুন বাছার মতো পরখ করে দেখে বললো ,   ‘ পাগল নাকি ?  ’ আলসেমীর কারণে প্রায় দুই সপ্তাহ ধরে দাড়ি গোঁফ না ছাঁটায় আমাকে পাগলের মতো দেখাচ্ছিল কী না কে জানে !  চেহারায় হয়তো খানিকটা ওরকম ভাব ছিল ।  না হলে মহিলা পুলিশের কাছে সুস্থ মানুষকে পাগল মনে হবে কেন ? এ তো গেল পুলিশের কথা ।  এবার একটু ডাক্তারের কথা শুনুন ।  চার বছর আগে আমার একটা মাইল্ড স্ট্রোক হয়েছিল ।  তারপর থেকেই শরীরের নাট বল্টুগুলো মাঝে মাঝে ঢিলে হয়ে যায় ।  ফলে প্রায়ই আমাকে ডাক্তারের কাছে ছুটতে হয় ।  কিন্তু বার বার গিয়েও তাদের সাথে আমার সখ্যতা হয় না । গত কিছুদিন থেকে বাঁ চোখে একটু ঝাপসা দেখছিলাম ।  চোখ দেখাবো দেখাবো করে একটু দেরিই হয়ে গেল ।  চোখের ডাক্তার ইয়ং ম্যান ।  সম্ভবতঃ চল্লিশ পার হননি ।  চেহারায় রাগী রাগী ভাব ।  বললেন ,   ‘ কী হয়েছে ?  ’ আমি বললাম ,   ‘ কী জানি ,  হয়তো ছানি ।  ’  আমার অজান্তেই উত্তরটা সত্যজিৎ রায়ের  ‘ হীরক রাজার দেশে ’  সিনেমার সংলাপের মতো হয়ে গেল ।  ডাক্তার সাহেব স্থির দৃষ্টিতে কিছুক্ষণ আমার দিকে তাকিয়ে রইলেন ।  তারপর গম্ভীর মুখে নানারকম পরীক্ষা নিরীক্ষা করে এবং ব্লাড প্রেশার মেপে বললেন ,   ‘ রেটিনোপ্যাথী ।  ’ আমি বললাম ,   ‘ রেটিনোপ্যাথী ?  আমি তো এ্যালোপ্যাথী হোমিওপ্যাথীর নাম শুনেছি ।  রেটিনোপ্যাথীর নাম তো কখনো শুনিনি !  ’ ডাক্তার সাহেব গম্ভীর মুখে বললেন ,   ‘ আপনি কী আমার সাথে রসিকতা করছেন ?  ’ আমি জিবে কামড় দিয়ে বললাম ,   ‘ ছিঃ ছিঃ ,  রসিকতা করবো কেন ?  ’  ‘ শুনুন ।  ’  ডাক্তার সাহেব ভয়ানক গম্ভীর হয়ে বললেন ,   ‘ রেটিনোপ্যাথী কোন চিকিৎসা পদ্ধতি নয় ।  এটা আপনার রোগের নাম ।  হাই ব্লাড প্রেশারের কারণে আপনার বাঁ চোখে রক্তক্ষরণ হয়ে ঝাপসা দেখছেন ।  ’  ‘ আমার প্রেশার কত ?  ’  ‘ দুশো কুড়ি বাই একশো ।  এত হাই প্রেশার নিয়ে রোগীরা সাধারণতঃ রেগে থাকে ।  আর আপনি আমার সাথে রসিকতা করছেন ?  আজব লোক তো আপনি !  ’ আমি মাথা চুলকে বললাম ,   ‘ এক্সকিউজ মি !  বুঝতে পারিনি ।  ’ আমার ওপর রাগ করেই কী না কে জানে ,  ডাক্তার সাহেব কোন চিকিৎসাই দিলেন না ।  পরীক্ষা নিরীক্ষার ফলাফল লিখে প্যাডের একটা পাতা ছিঁড়ে তিনি আমার হাতে ধরিয়ে দিয়ে বললেন ,   ‘ তাড়াতাড়ি একজন মেডিসিন বা কার্ডিয়াক ফিজিশিয়ানকে দেখিয়ে আগে ব্লাড প্রেশার কন্ট্রোলে আনুন ।  তারপর রেটিনোপ্যাথী চিকিৎসার জন্য ঢাকার ফার্মগেটে ইসলামিয়া চক্ষু হাসপাতালে যাবেন ।  রাজশাহীতে এ রোগের চিকিৎসা নাই ।  ’ দেখুন ,  কী হ্যাপা হলো !  তাই বলছিলাম কী ,  ভুলেও কখনো পুলিশ ও ডাক্তারের সাথে রসিকতা করবেন না ।  আপনাদের সতর্ক করার জন্য দেড়খানা চোখে কষ্ট করে লিখলাম ।  ভুলে যাবেন না কিন্তু ।  [  এই রসরচনাটি মাসিক উত্তরবার্তা পত্রিকার ডিসেম্বর / ২০১১ সংখ্যায় প্রকাশিত ।   ] 
                    





গল্পঃ বিষাক্ত প্রেম




                        ইদানিং প্রেমে ব্যর্থতা ও প্রতারণার ঘটনা উদ্বেগজনক হারে বেড়ে গেছে ।  পত্রিকার পাতা খুললে প্রায় প্রতিদিনই এ বিষয়ে এক বা একাধিক খবর চোখে পড়ে ।  এসব ঘটনার পরবর্তী ফলাফল বা প্রতিক্রিয়া কী হয় ,  তা ’  যথাযথ ফলো আপ না থাকার কারণে অনেকেই জানতে পারেন না ।  আমি খোঁজ খবর করে কিছু ফলাফল বা প্রতিক্রিয়া বের করতে সক্ষম হয়েছি ।  এগুলো আপনাদের জন্য নিবেদন করলাম । প্রেমে ব্যর্থতাঃ -  * ব্যর্থ প্রেমিক দেবদাসের মতো মাত্রাতিরিক্ত সুরা পান করতে থাকে  ( এ যুগে সুরার পরিবর্তে ফেন্সিডিল ,  গাঁজা ,  হেরোইন বা ইয়াবা পড়ুন )  ।  * আউলা স্বভাবের হয়ে যায় ।  পোশাক আশাকের অযত্ন ,  উস্কোখুস্কো চুল ,  দাঁত ব্রাশ না করা ,  জুতা পলিশ না করা ইত্যাদি নানারকম পারসোনাল ডিজঅর্ডার দেখা দেয় ।  * নিউরোসিস প্রবলেমঃ এটিকে হাফ বা ফুল ম্যাড প্রবলেমও বলা যায় ।  আমি নিজে প্রেমে ব্যর্থ হবার পর এই সমস্যার কারণে নিজের সাথে নিজে বিড় বিড় করে কথা বলতাম ।  এক কাজ দু ’ বার তিনবার করতাম ।  আবার কোন জরুরী কাজের কথা একদম মনে থাকতো না ।  এ জন্য পরবর্তী জীবনে আমাকে অনেক ভুগতে হয়েছে ।  * ছাত্রাবস্থায় প্রেমে ব্যর্থ হলে ঠিক মতো পরীক্ষা দেয় না অথবা পরীক্ষা দিলেও ফেল করে ।   ‘ কী হবে পাশ করে ’  - এ ধরণের গভীর দার্শনিক প্রশ্ন ছুঁড়ে দিয়ে অন্যদের মাথা ঘুরিয়ে দেয় ।  * প্যান্ট শার্ট ছেড়ে পাজামা - পাঞ্জাবী ধরে এবং বিরামহীন ধর্মকর্মে মনোনিবেশ করে ।  কেউ কেউ আবার নাস্তিক হয়ে যায় ।  * ভায়োলেন্ট হয়ে যায় ।  প্রেমিকার মুখে এসিড ছুঁড়ে মারে ।  * বাসায় আসবাবপত্র ভাংচুর করে এবং ছোট বোনকে কলেজে যাওয়ার সময় কঠিনভাবে শাসন করে ।  * আমার পার্সোনাল ব্যাপারে তোমরা নাক গলাবে না ,  বাড়ি ছেড়ে চলে যাবো ,  ডোন্ট ক্রাই ফর মি ইত্যাদি সন্ত্রাসী টাইপের কথাবার্তা বলে বাবা - মার কলিজা শুকিয়ে দেয় ।  * আধ্যাত্মিক ধরণের কথাবার্তার সাথে সন্ত্রাসী ধরণের কথাবার্তার মিশেলে এক নতুন ধারার ভাষা উদ্ভাবন করে ।  যেমন -  ‘ গুলি ,  স্রেফ একটা গুলির দরকার ছিল মওলা !  ’   ( বাংলা চলচ্চিত্র দেখুন )  । যাই হোক ,  প্রেমে ব্যর্থ হলে এসব উল্টাপাল্টা কাজ কারবার সাধারণতঃ পুরুষরাই করে থাকে ।  মেয়েদের মধ্যে এমনটা খুব একটা দেখা যায় না ।  আপনারা কী কোন মহিলা দেবদাসের কথা শুনেছেন কোনদিন ?  কোন ব্যর্থ প্রেমিকা তার প্রেমিকের মুখে এসিড ছুঁড়ে মেরেছে ,  এমন কথাও নিশ্চয় শোনেননি ।  অনুসন্ধান করতে গিয়ে মেয়েদের প্রতিক্রিয়া পাওয়া গেছে প্রতারণা অংশে । প্রেমে প্রতারণাঃ - তাহের ও মোমেনার ঘটনা শুনুন ।  দুর্গাপুর গ্রামের যুবক আবু তাহের তার বিয়ের দিন বরযাত্রা করার সময় বিস্মিত হয়ে দেখলো ,  ক্ষেত মজুর ইয়াসিনের মেয়ে মোমেনা তার বাবার ধান কাটা ধারালো কাস্তে হাতে নিয়ে তাহেরের বাড়ির সামনে রণরঙ্গিণী মূর্তিতে দাঁড়িয়ে আছে ।  আবু তাহের আর এক পা এগোলে তার গলায় কাস্তের কোপ বসিয়ে দেওয়া হবে মর্মে হুমকি দিচ্ছে সে ।  বরযাত্রা করার জন্য আবু তাহেরের বাড়িতে সকাল থেকে অনেক লোকজনের সমাগম ।  মোমেনার এই কাণ্ড দেখে গ্রামের আরও নারী পুরুষ তাদের কাজ কাম ফেলে চলে এলো ।  বাড়ির সামনে বিরাট জটলা ।  ঘটনা কী ,  সবাই জানতে চায় ।  কিন্তু কাস্তে হাতে মোমেনার রুদ্রমূর্তি দেখে কেউ কাছে যেতে সাহস পায় না ।  আবু তাহেরের বাবা আবু বাক্কার গ্রামের  “ এটিএম শামসুজ্জামান ”  কিসিমের লোক ।  সে নিরাপদ দূরত্বে দাঁড়িয়ে অত্যন্ত বিনয়ের সাথে চিবিয়ে চিবিয়ে জিজ্ঞেস করলো ,   ‘ কী হয়েছে আম্মাজান ?  আপনি এত গোস্বা কেন ?  ’ জানা গেল ,  আবু তাহের ও মোমেনা এক বছর ধরে লোকচক্ষুর অন্তরালে ভাব ভালোবাসা করে আসছিল ।  ফলে মোমেনা এখন অন্তঃসত্ত্বা ।  আবু তাহের তাকে বিয়ের প্রতিশ্রুতি দিলেও এখন প্রতারণা করে অন্য মেয়েকে বিয়ে করতে যাচ্ছে ।  তাই মোমেনা তাকে কেটে দু ’ টুকরা করে ফেলতে চায় ।  কিন্তু প্রমান ?  আবু তাহেরের মোবাইল ফোনে তাদের ভাব ভালোবাসার অনেক ছবি আছে ।  এখুনি ফোন বের করে চেক করলে ছবিগুলো দেখা যাবে । গ্রামের মুরুব্বীরা আবু তাহেরের মোবাইল ফোন কেড়ে নিয়ে নিজেরা অনেক ঘাঁটাঘাঁটি করে ছবি বের করতে পারলো না ।  তারা উঠতি বয়সী যুবকদের সাহায্য নিল ।  যুবকরা ফোনের মেমোরি কার্ড অপশনে গিয়ে মোমেনার খোলা বুকের কিছু ছবি বের করে মুরুব্বীদের দেখালো ।  গ্রামের যুবকদের কাছে এসব ছবি আজকাল পানসে ।  এর চেয়ে অনেক রগরগে ছবি দেখতে তারা অভ্যস্ত ।  তবে মুরুব্বীদের কাছে তো আর নিজেদের খাসলত প্রকাশ করা যায় না ।  তাই তারা জিব কেটে বললো ,   ‘ ছিঃ ছিঃ ,  এমন ছবি দেখা যায় না ,  চাচা !  ’ যুবকদের চেয়ে মুরুব্বীদের ছবি দেখার আগ্রহ বেশি ।  নিজেদের জোয়ান বয়সে এমন ছবি দেখার ভাগ্য তাদের হয়নি ।  তারা হুমড়ি খেয়ে পড়লো মোবাইল ফোনের ওপর ।  এসব চিত্তাকর্ষক ছবি তোলা এবং তা ’  ছড়িয়ে দেওয়ার ব্যাপারে শহরের চেয়ে গ্রাম গঞ্জই আজকাল এগিয়ে ।  তো মুরুব্বীরা ছবি দেখার পর আবু তাহেরের বিয়ে আটকে দিল ।  বরযাত্রী যাওয়ার জন্য যে তিনটি মাইক্রোবাস ভাড়া করা হয়েছিল ,  সেগুলো আবু বাক্কারের পকেট থেকে কিছু ডেমারেজ দিয়ে বিদায় করে দেওয়া হলো ।  তাৎক্ষনিকভাবে সালিশ বৈঠক বসিয়ে সিদ্ধান্ত নেওয়া হলো ,  আবু তাহেরের সাথে মোমেনার বিয়ে পড়িয়ে দেওয়া হবে ।  গরীব ক্ষেত মজুরের মেয়ে বলে মোমেনার সাথে আবু তাহেরের প্রতারণা মেনে নেওয়া যায় না । তবে যেহেতু এই দু ’ জন অনৈতিক কাজের সাথে জড়িত ,  সেহেতু কালমা পড়ানোর আগে দু ’ জনকেই দশ ঘা করে জুতা মারা হবে এবং কুড়ি বার কান ধরে উঠবস করানো হবে ।  সালিশের সিদ্ধান্ত মোতাবেক মুরুব্বীরা শাস্তি কার্যকর করা শুরু করে দিল ।  অন্যদিকে যুবকরা উপজেলা সদর থেকে কাজী সাহেবকে মোটর সাইকেলে তুলে নিয়ে এলো ।  দুপুরের আগেই মোমেনার সাথে আবু তাহেরের কালমা পড়ানো হয়ে গেল । ঘটনা এখানে শেষ হয়ে গেলে এই গল্প লিখতাম না ।  কারণ এমন ঘটনার খবর পত্র পত্রিকায় পড়ে এবং টিভিতে দেখে দেখে মানুষ ক্লান্ত ও বিরক্ত হয়ে গেছে ।  গল্পটি লিখলাম এই কারণে যে ,  এই ঘটনার শেষ পরিণতি ছিল আত্মহত্যা । না ,  না ,  অপমানজনকভাবে মোমেনাকে বিয়ে করতে বাধ্য হওয়ায় আবু তাহের আত্মহত্যা করেনি ।  মুরুব্বীদের দ্বারা অপমানিত হওয়ায় মোমেনাও এ কাজ করেনি ।  বরং আবু তাহেরের সাথে বিয়ে হওয়ায় সে ভীষণ খুশি ।  আত্মহত্যা করেছিল সুলতানা ,  যার সাথে আবু তাহেরের বিয়ে হবার কথা ছিল ।  পাশের উপজেলার মির্জাপুর গ্রামের একাদশ শ্রেণীর ছাত্রী সুলতানা বিয়ের বেনারসী ও গয়না গাঁটি পরে সন্ধ্যে পর্যন্ত অপেক্ষা করার পর তার ক্রন্দনরত পিতার কাছে জানতে পারে যে ,  বরযাত্রী আর আসবে না ।  বর নাকি তার নিজ গ্রামের একটি মেয়েকে বিয়ে করে ফেলেছে । ঐ দিন গভীর রাতে ঘরের দরজা আটকে সুলতানা নিজের গায়ে কেরোসিন ঢেলে আগুন ধরিয়ে দেয় ।  পরদিন তার পোড়া মৃতদেহ পোস্ট মর্টেমের জন্য পুলিশ জেলা সদরে পাঠিয়ে দেয় ।  পোস্ট মর্টেমের রিপোর্ট থানায় আসার পর সুলতানার বাবা জানতে পারে যে ,  মৃত্যুর সময় তার মেয়ে তিন মাসের অন্তঃসত্ত্বা ছিল ।  ( সত্য ঘটনা অবলম্বনে ।  সঙ্গত কারণে স্থান ও পাত্র পাত্রীর নাম পরিবর্তন করা হয়েছে ।  ) রচনাঃ ২২ / ০৭ / ২০১৩ *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  [ গল্পটি মাসিক উত্তর বার্তা পত্রিকার আগস্ট / ২০১৩ সংখ্যায় প্রকাশিত ।  ব্লগার বন্ধুরা যারা পড়েননি ,  তাদের জন্য ব্লগে প্রকাশ করলাম ।  ] রি - পোস্ট । 
                            
                    




গল্পঃ আমি জন্মাতে চাই না



                        সূর্য ডোবার আগে ছাতিম গাছটার নিচে এসে বসে ওসমান ।  নদীর ঘোলা পানিতে পাক খাওয়া ঢেউয়ের দিকে সে তাকিয়ে থাকে শুন্য দৃষ্টিতে ।  উজান থেকে ধেয়ে আসা পানি রাক্ষসের মতো গ্রাস করছে নদীপাড়ের বাড়িঘর ,  গাছপালা আর ফসলী জমি ।  এবারের বর্ষায় এই ছাতিম গাছটাকেও হয়তো গিলে খাবে রাক্ষুসী পদ্মা ।  আর তারপর ?  বাপ দাদার দু ’ কানি ভিটে হয়তো আর রক্ষা পাবেনা ।  তখন আরো অনেকের মতো ওসমানকেও তার চলৎশক্তিহীন বুড়ো মা আর লিকলিকে শরীরের অপুষ্ট পোয়াতি বউটাকে নিয়ে পানি উন্নয়ন বোর্ডের দুর্বল বেড়ি বাঁধের ওপর আশ্রয় নিতে হবে ।  প্রতিবছরই নদী ভাঙ্গে আর কপালভাঙ্গা লোক গুলো আশ্রয় নেয় বাঁধের ওপর ।  আতংক আর অনিশ্চয়তার ছায়া আষ্টেপৃষ্ঠে জড়িয়ে ধরে ওসমানকে । বিয়ের ছয় বছর পর এই প্রথম পোয়াতি হয়েছে বউটা ।  লক্ষীবালা কাল বিকেলে এসে দেখে গেছে তাকে ।  সময় হয়ে গেছে ।  ব্যথা উঠলে খবর দিতে বলে গেছে ওসমানকে ।  কিন্তু নদীর দিকে তাকিয়ে ভয়ে গলা শুকিয়ে যায় ওসমানের ।  একমাস আগেও বাবা হওয়ার আনন্দে উত্তেজিত ছিল সে ।  তারপর বর্ষা এলো ।  ফুলে ফেঁপে ওঠা নদীর পানি অজগরের মতো সবকিছু গিলে খেতে খেতে এগিয়ে এলো ওর ঘরের দিকে ।  আতংকের হিংস্র থাবা কেড়ে নিল ওর বাবা হতে যাওয়ার সব আনন্দ আর উত্তেজনা ।  মানু মুন্সীর দেড় খানা মাটির ঘর চোখের নিমেষে হারিয়ে গেল পদ্মার পেটে ।  ছাতিম গাছটা থেকে আর মাত্র দশ বারো হাত উত্তরে ফোঁস ফোঁস করছে পদ্মা নামের অজগরটা ।  হয়তো আজ কালের মধ্যেই ওসমানের পালা ।  কানের কাছে সব সময় ক্ষুধার্ত ঘোলা পানির হিংস্র গর্জন ।  ভয়ে নীল হয়ে যায় ওসমান । বউটা নতুন পোয়াতি ।  ছয় বছর কোন ছেলেপুলে হয়নি ।  গ্রামের লোক এটা সেটা বলতো ।  শশুর বাড়ির লোকদের সন্দেহ ওসমানকে ।  গাঁও গেরামের হিসাবে তার বিয়ে হয়েছে বেশি বয়সে ।  চাচাশশুর আমজাদ মিয়া বলে ,   ‘ আমগো জামাই বান্ঝা ।  মাইয়ার কোন দোষ নাই ।  ’  খুবই লজ্জার কথা ।  গ্রামের নারী পুরুষ দু ’ ভাগে ভাগ হয়ে গেল ।  নারীদের অভিমত ,   ‘ মাইয়া বান্ঝা ।  ’  বেশির ভাগ পুরুষই বিজ্ঞের মতো মাথা নেড়ে বলে ,  ওসমান সন্তান জন্মদানে অক্ষম ।  পুরুষ মানুষের সবচে ’  দুর্বল জায়গায় ঘা ।  ওসমান শুকনা মুখে মানুষ জন এড়িয়ে চলাফেরা করে ।  কারো চোখের দিকে তাকিয়ে কথা বলতে সাহস পায়না ।  ওসমানের পঙ্গু মা দড়ির খাটে শুয়ে থেকে চিন্ চিনে গলায় যথাসাধ্য প্রতিবাদ করে ।  বলে ,   ‘ পুরুষ মানুষ কখনো বান্ঝা হয়না ।  তোমাগো মাইয়া বান্ঝা ।  ’ বউটা এসব শুনে শুধু নিঃশব্দে কাঁদে ।  কায়দা আমপারা ছাড়া তো আর কোন পড়া লেখা নাই ।  মানুষের অনেক কথা সে ঠিক মতো বুঝে উঠতে পারেনা ।  আর ওসমান চাষাভুষা মানুষ ।  অন্যের জমিতে কামলা দিয়ে খায় ।  বিদ্যার দৌড় টিপসই পর্যন্ত ।  বুঝতে পারেনা কি করা উচিৎ ।  গ্রামের দু ’ চার কলম লেখাপড়া জানা লোক পরামর্শ দেয় শহরে গিয়ে দুজনকেই ডাক্তার দেখাতে ।  কিন্তু সে তো অনেক খরচের ব্যাপার ।  পেটের ভাতই বাড়ন্ত ,  সেখানে শহরে গিয়ে ডাক্তার দেখানো !  দু ’ চোখে ভোঁতা অনুভূতি নিয়ে তাকিয়ে থাকে ওসমান ।  যারা পরামর্শ দেয় ,  তাদের ভাষা ঠিক মতো বোঝেনা সে । পুকুরের ঘাটে ওসমানের বউকে দেখে অন্য বাড়ির বউ ঝিরা কেটে পড়ে ।  বন্ধ্যা নারী দর্শনে অনেক শুভ অশুভের ব্যাপার আছে ।  গ্রামের মেয়ে মানুষরা এসব মেনে চলে ।  মা খালা বয়সী মহিলাদের ধারালো জিহ্বা দেখে ভয় পায় বউটা ।  ওরা ওদের সেই ধারালো জিহ্বা দিয়ে করাত মিলের খাঁজ কাটা চকচকে ব্লেডের মতো বউটার দুর্বল হৃৎপিণ্ডটাকে কেটে টুকরো টুকরো করে ফেলে ।  পড়ি মরি করে এক কলস পানি ভরে বাড়ি ফিরে এসে মাটির দাওয়ায় বসে নিঃশব্দে কাঁদতে থাকে সে ।  ওসমান বোঝেনা তার বউ কাঁদে কেন ?  মেয়ে মানুষের হাসি কান্নার কোন হদিশ নাই ,  মুরুব্বিদের কাছে বহুবার শোনা কথাটা ওর মনে পড়ে । বিয়ের দু ’ বছর পর থেকে কবরেজী ওষুধ খাওয়া শুরু করে বউটা ।  অনেকে শেকড় বাকড় এনে দেয় ।  তাবিজ কবজ আর হুজুরের পানি পড়া কিছুই বাদ যায়না ।  ওসমানের সাথে কামলা খাটা আলতাফ একদিন হাজির করলো  ‘ জীনের আছর ’  তত্ব ।  আলতাফের বউ মীনার মা স্বামীকে সমর্থন করে তার নিজের চাচির এমন ঘটনা নানা ডালপালাসহ বর্ণনা করলো সবার সামনে ।  জীন ছাড়ানোর পর তার চাচি এখন প্রতি বছর একটা করে বাচ্চার মা হচ্ছে ।  ফলে ওসমানের বউয়ের জীন ছাড়ানোর জন্য লোক আনা হল ।  লোকটার মুখ ভর্তি দাড়ি গোঁফ ,  উকুন ভর্তি জটা চুল ।  চটের বস্তা কাটা হাতাওয়ালা নোংরা আলখাল্লা ।  দুর্বোধ্য শব্দে বিড় বিড় করে মন্ত্র পড়ে ওসমানের দুর্বল বউটাকে কলাগাছের ছতর দিয়ে পেটানো শুরু করলো লোকটা ।  হাত পা বাঁধা অসহায় বউটা থর থর করে কেঁপে উঠে গগনভেদী চিৎকার দিল ,   ‘ ও মাগো .  .  .  .  .  .  .  .  .  .  .  ’ ধপাস্ করে নরম মাটির একটা বড় সড় চাঙর ভেঙে পড়ে হারিয়ে গেল রাক্ষুসী পদ্মার বুকে ।  ওসমানের বুকটা ধড়াস করে উঠলো ।  আজকের রাতটা কি পার হবে ?  মানু মুন্সীর বড় ছেলে কলিম দুপুরে এসে খারাপ খবর দিয়ে গেছে ।  নদীর উজানে দেড় মাইল পশ্চিমে বাঁধে ফাটল দেখা দিয়েছে ।  হু হু করে পানি ঢুকছে ফসলী জমিতে ।  ঘরে চাল নেই ওসমানের ।  ক ’ দিন থেকে কাজ কামও নেই ।  চাল আসবে কোত্থেকে ?  বউটার এখন তখন অবস্থা ।  তারপরেও সারারাত উপোষ থাকা ছাড়া উপায় কি ?  পঙ্গু শরীর নিয়ে মাটির বারান্দায় ছেঁড়া পাটিতে শুয়ে থাকে ওসমানের মা ।  এই বয়সেও তার ক্ষিধে খুব ।  সব সময় শুধু খেতে চায় ।  চিন্ চিনে গলায় বলে ,   ‘ ও বউ ,  আমারে ভাত দে ।  ’  বউ কোন উত্তর দেয় না ।  তার চোখ সব সময় ভেজা ।  গর্ভবতী হওয়ার পর থেকেই সে কাঁদছে ।  ওসমান বোঝে না ওর বউ সব সময় কাঁদে কেন ?  ছয় বছর পর মা হবে ।  বন্ধ্যা বদনাম দূর হবে ।  এ সময় তো তার হাসি খুশিতে থাকার কথা ।  অথচ সে অহেতুক কাঁদে ।  মেয়ে মানুষের মন ,  বোঝা মুশকিল । গর্ভধারণের তিন মাসের মাথায় খুব ভয়ে ভয়ে স্বামীকে কথাটা বলেছিল বউটা ।  আনন্দে বিষম খাওয়ার দশা ওসমানের ।  সেদিন কাজে না গিয়ে সারাদিন বউয়ের আশেপাশে ঘুর ঘুর করে কাটালো সে ।  বিকেলে ঘরের চালা থেকে দু ’ টো চালকুমড়া পেড়ে গামছায় বেঁধে রওনা হল মতি মাতবরের বাড়ি ।  খবরটা আগে মাতবর সাহেবকে দেওয়া দরকার ।  মাতবরের দয়াতেই তো আজ এই খুশির দিন ।  তার ও তার বড় ছেলে আমানের দয়ার শরীর ।  হোমোপ্যাথি - কবিরাজি ,  তেলপড়া - পানিপড়া ,  দোয়া - তাবিজ ,  জীন ভুত তাড়ানো কোন কিছুতেই তো কিছু হল না ।  মাতবর সাহেবের হুকুমে তার বড় ছেলে আমান মিয়া ওর বউটাকে শহরে নিয়ে ডাক্তারি চিকিৎসা করাতেই তো আজ ওসমান বাপ হতে চলেছে ।  আমান মিয়া শহরে ব্যবসা বাণিজ্য করে ।  নামি দামি লোকজনের সাথে তার ওঠা বসা ।  সেসব লোকের আশেপাশে যেতেও ভয় লাগে ।  আমান মিয়া এত বড় ব্যবসায়ী ,  এত টাকা পয়সা ,  অথচ বাপের সামনে মাথা তুলে কথা বলে না ।  বাপের কথার অবাধ্য হবার সাহস নাই ।  বাপের হুকুমে আমান মিয়া নিজের টাকা খরচ করে বউটাকে শহরে নিয়ে চিকিৎসা করালো ।  বড় ভাল ছেলে ।  গায়ের চামড়া খুলে জুতা বানিয়ে দিলেও তার ঋণ শোধ হয় না । বউয়ের সাথে শহরে গিয়ে ভীষণ ঘাবড়ে গিয়েছিল ওসমান ।  এত বড় বাড়ি জীবনে চোখে দেখেনি সে ।  বিশাল ফটকের পাশে লোহার জালি লাগানো ঘরে বিদেশী কুকুর ঘুরে বেড়াচ্ছে নেকড়ের মতো ।  কুকুরটার চোখের দিকে তাকালে বুকের ভেতর ধ্বক্ করে ওঠে ।  গেটে দাঁড়িয়ে থাকা গাট্টা গোট্টা চেহারার দারোয়ানের চোখ দুটো মরা মানুষের চোখের মতো নিস্পলক ।  চারদিক নিরিবিলি ,  কোথাও কোন লোকজন নাই ।  এটাই কি হাসপাতাল ?  ওসমানের মনের ভাব বুঝতে পেরে আমান মিয়া হেসে বলল ,   ‘ আরে ,  এটা কি তুমি সরকারি হাসপাতাল পেয়েছ যে চারদিকে লোকজন গিজ গিজ করবে ?  এ হল প্রাইভেট হাসপাতাল ।  এখানে নামি দামি লোকেদের চিকিৎসা হয় ।  ভেতরে গেলে সব বুঝতে পারবে ।  ’ শহরের দামি হাসপাতাল বলে কথা ।  এরকম নিরিবিলি সাফ সুতরো হওয়ারই তো কথা ।  এ তো গরিবের হাসপাতাল না ।  আমান মিয়া ওসমানকে আশ্বস্ত করে বলল ,   ‘ ভয় পেয়োনা ।  এই বিল্ডিং এর তিন তলায় তোমার বউয়ের চিকিৎসা হবে ।  মহিলা ডাক্তার চিকিৎসা করবে ।  সব ঠিক হয়ে যাবে ।  ’ আমান মিয়ার চোখ ইশারায় গেট খুলে দিল দারোয়ান ।  বলল ,   ‘ সিডি হিট করবো ,  স্যার ।  ’ বউটার চোখে মুখে ভয় ।  সে একা যেতে চায় না ।  শক্ত করে চেপে ধরে স্বামীর হাত ।  আমান মিয়া বিরক্ত হয় ।  বলে ,   ‘ আহা ,  তুমি বুঝছ না কেন ?  ওখানে শুধু মহিলাদেরই চিকিৎসা হয় ।  আর ডাক্তাররাও সব মহিলা ।  পুরুষ মানুষের প্রবেশ নিষেধ ।  ওসমান ওখানে যেতে পারবে না ।  আমারও থাকা চলবে না ।  আমি শুধু ডাক্তারের কাছে তোমাকে বুঝিয়ে দিয়ে চলে আসবো ।  চলো ,  চলো ,  দেরি করো না ।  ’ ওসমানকে নিচতলার ঘরে সোফায় বসিয়ে রেখে ওর বউকে নিয়ে উপরে চলে গেল আমান মিয়া ।  ফিরে এলো একটু পরেই ।  হাসি মুখে বলল ,   ‘ ওসমান ,  তোমার ভাগ্য ভাল ।  সবচে ’  বড় ডাক্তারের কাছে দিয়ে এলাম তোমার বউকে ।  সারাদিন পরীক্ষা নিরীক্ষা করে বিকেলে ওষুধপত্র দিয়ে ছেড়ে দেবে ।  আজই বাড়ি ফিরে যেতে পারবে তোমরা ।  এখন চল ,  শহরটা ঘুরে দেখাই তোমাকে ।  বিকেল পর্যন্ত এখানে বসে থেকে তো কোন লাভ নাই ,  তাইনা ?  ’ মাতবর সাহেবের ছেলের দয়ার শরীর ।  এ শহরে থেকে ব্যবসা করে সে ।  শহরের সব জায়গা তার চেনা ।  ট্যাক্সি ভাড়া করে চিড়িয়াখানা ,  শিশু পার্ক ,  শহীদ মিনার কত জায়গায় নিয়ে গেল সে ওসমানকে ।  দুপুরে কাঁচের দেয়াল ঘেরা হোটেলে বসে বিরিয়ানি খেল ওরা ।  আহ্ ,  কি স্বাদ !  বিকেলে বউয়ের চিকিৎসা শেষে ট্যাক্সিতে করে বাসস্ট্যান্ডে গিয়ে ওদেরকে বাসে তুলে দিল আমান মিয়া ।  বাসের ভাড়া পরিশোধ করে নগদ কিছু টাকাও ওসমানের হাতে তুলে দিল সে ।  সত্যিই ,  ফেরেশতার মতো মানুষ ।  কৃতজ্ঞতায় অশ্রুসজল হয়ে পড়লো ওসমান ।  বাসের সিটে বসে আবেশে চোখ দুটো বুঁজে এলো ওর ।  অথচ বউটা কাঁদছে ।  কেন কাঁদছে ,  কে জানে ?  মেয়ে মানুষের মন ।  কেন কাঁদে ,  কেন হাসে নিজেও জানেনা ।  ‘ আপনার পরিবার কান্দে ক্যান ?  ’  পাশের সিটে বসা একজন বৃদ্ধ যাত্রীর প্রশ্নে চোখ মেলে তাকালো ওসমান ।  বলল ,   ‘ অসুখ ।  ’  ‘ কাইন্দেন না মা ।  আল্লায় অসুখ দিছে ,  আল্লায় ভাল করব ।  ’ হড় হড় করে বমি করে ফেললো বউটা ।  দম বন্ধ হয়ে আসছে তার ।  বউকে জাপটে ধরে ঝাঁকুনি দিল ওসমান ,   ‘ অ বউ ,  কি হইছে তর ?  ’ আসলে তার যে কি হয়েছে সে নিজেই কি তা ’  জানে ?  গ্রামে ফিরে নিজেকে আরও গুটিয়ে নিল বউটা ।  কারো সাথে কথা বলে না ,  শুন্য দৃষ্টিতে তাকিয়ে থাকে দূরে ।  ওসমানের বিদ্যা হীন বুদ্ধিতে বউয়ের এই মৌনতার রহস্য আরো জট পাকিয়ে যায় ।  প্রায় প্রতি রাতেই দুঃস্বপ্ন দেখে বউটা ।  ধড়মড়িয়ে ঘুম ভেঙে উঠে অন্ধকারে শীর্ণ দুটো হাতে জাপটে ধরে স্বামীকে ।  কাঁচা ঘুম ভেঙে যাওয়ায় বিরক্ত হয় ওসমান ,   ‘ অই ,  কি হইছে তর ?  কান্দিস ক্যান ?  ’  অসুস্থ শরীরে সারারাত জেগে থাকে ওসমানের বৃদ্ধা মা ।  বারান্দায় দড়ির খাটিয়ায় শুয়ে খুক খুক করে কাশে আর চিন্ চিনে গলায় জিজ্ঞেস করে ,   ‘ অই ওসমান ,  তর বউ কান্দে ক্যান ?  ’  অসংখ্যবার জিজ্ঞেস করা এই প্রশ্নের উত্তর নাই ।  ওসমান নির্বোধ মানুষ ।  গর্ভবতী হবার পরেও বউটা কোত্থেকে সব শেকড় বাকড় এনে খায় ।  কেন খায় ,  কিছুই বোঝে না ওসমান ।  ওর মা বলে ,   ‘ অই ওসমান ,  তর বউ তো পোয়াতি হইছে ।  অহনও এই সব খায় ক্যান ?  ’ আলতাফের মেয়ে মীনার ডাকে চমকে ওঠে ওসমান ।   ‘ চাচা ,  আজ রাইতের মধ্যে ঘরের মাল সব সরাইয়া ফেলতে কইছে বাবায় ।  ’  ‘ তোমাগো মালামাল সরাইতাছ নাকি ?  ’  ‘ হ চাচা ।  এই লাইগাই তো বাবায় আইতে পারে নাই ।  আমারে খবর দিতে কইছে ।  ’ ফুঁসে ওঠা নদীর দিকে দিশেহারা দৃষ্টিতে তাকালো ওসমান ।  দক্ষিনের আকাশে ঘন কালো মেঘ ।  পশ্চিমে অস্তায়মান সূর্যের লাল আভা ঢাকা পড়ছে মেঘের চাদরে ।  এলোমেলো বাতাসে সোঁদা মাটির গন্ধ ।  বৃষ্টি আসবে । পাগলের মতো মাটির হাঁড়ি পাতিল ,  শিল পাটা আর দা ’  বটি চটের বস্তায় ভরে শক্ত করে বাঁধন দিল ওসমান ।  ভাঙ্গা মগ ,  একখানা কাঁচের গ্লাস আর থালা বাসন গুলো ছেঁড়া চাদরে ভরে গিঁট দিল সে ।  ঘর থেকে তিন পায়া ঘুনে ধরা চৌকিটা বের করে উঠানে কাত করে রাখলো ।  মায়ের দড়ির খাটিয়াটা ঘাড়ে তুলে চাদরের গাঁট্টিটা কাঁধে নিল ।  ঠিক এই সময় শুরু হল বৃষ্টি ।  বউয়ের শুকনা মুখটা দেখার চেষ্টা করলো ওসমান ।  ঘরের মেঝেতে শুয়ে থাকা অসুস্থ শাশুড়ির পাশ থেকে উঠে দাঁড়াবার চেষ্টা করছে বউটা ।  ধমকে উঠলো ওসমান ,   ‘ অই ,  উঠতাছিস ক্যান ?  ওই হানেই হুইয়া থাক্ ।  আমি এইগুলা রাইখা জলদি আইতাছি ।  ঘাবড়াইস না ।  ’ এক ঘণ্টার মধ্যে দ্বিতীয় দফায় মালামাল নিতে ফিরে এলো ওসমান ।  সাথে নিয়ে এলো আলতাফের বড় ছেলে জমিরকে ।  ঝমাঝম বৃষ্টির মধ্যে ঝাপসা চোখে ওসমান ঘরের ভেতর তাকিয়ে দেখল প্রচণ্ড ব্যথায় বাঁকা হয়ে যাচ্ছে বউটা ।  ‘ তর বউয়ের ব্যথা উঠছে ,  ওসমান ।  লক্ষীবালারে খবর দে ।  ’  ‘ ইয়ার মধ্যি ক্যামনে কি করি , মা ।  ’  দিশাহারা হয়ে পড়লো ওসমান ,   ‘ বাবা জমির ,  লক্ষীবালারে একটু খবর দে তো বাপ্ ।  আল্লারে ,  কি বিপদে ফালাইলা তুমি !  ’ মাটির ঘরে প্লাস্টিকের ছেঁড়া পাটিতে শুয়ে অসহ্য যন্ত্রণায় কাতরাচ্ছে বউটা ।  পাশে তেল চিটচিটে কাঁথার ভেতর গুটিসুটি মেরে শুয়ে চিন্ চিনে গলায় বিরতিহীন অভিযোগ করে চলেছে তার শাশুড়ি ,   ‘ অই ওসমান ,  আমার শীত লাগে ।  আর একখান ক্যাঁথা দে বাবা ।  অই ওসমান ।  ’  বুড়ির কথার জবাব দেয় না কেউ । ওসমান তাকিয়ে আছে ভিটার দক্ষিণ দিকে ফলবান কলাগাছের ফাঁক দিয়ে উন্মত্ত পদ্মার দিকে ।  ছুটে আসছে ক্ষুধার্ত ঘোলা পানি ।  মুষলধারে ঝরতে থাকা বৃষ্টির বড় বড় ফোঁটা গুলো বুকে ধারন করে এলোমেলো নৃত্য করছে ঢেউগুলো ।  বুকের মধ্যে হাতুড়ির ঘা পড়ছে ওসমানের ।  ভেজা লুঙ্গিটা হাঁটু পর্যন্ত তুলে দুহাতে চিপে পানি ঝরালো সে ।  তারপর দ্রুতহাতে গাছ থেকে কাঁচা কলার কান্দিটা কেটে এনে মাটির বারান্দায় রেখে মুরগির কুঠি খুলে সাদা রঙের মোরগটার পাখনা দুটো দড়ি দিয়ে বেঁধে পাশাপাশি রাখলো ।  রংচটা পুরাতন একটা টিনের বাক্স বের করে আনলো ঘর থেকে ।  কড় কড় কড়াৎ শব্দে বাজ পড়ল কোথাও ।  বৃষ্টিভেজা ঝাপসা চোখে আকাশের দিকে তাকালো ওসমান ।  অন্ধকার আকাশে বৃষ্টির মাতম ।  ঘরে টিম টিম করে জ্বলতে থাকা কুপিবাতির আলোয় বউটাকে আর ঠিকমতো দেখতে পায় না ওসমান ।  তবে শুনতে পায় ওর গোঙানির শব্দ আর ক্ষীণ কণ্ঠে মায়ের আর্তনাদ ,   ‘ অই ওসমান ,  শীত লাগে ।  ’ লক্ষীবালা আসার পর ওর হাতে যন্ত্রনাকাতর বউটাকে সঁপে দিয়ে তিনপায়া চৌকি আর বারান্দায় জমা করা জিনিষগুলো জমিরের সাথে ভাগাভাগি করে ঘাড়ে ওঠালো ওসমান ।  তারপর দুজনে ছুটলো বাঁধের দিকে ।  অন্ধকারে কাদাপানি ভেঙে ওদের মতো ঊর্ধ্বশ্বাসে বাঁধের দিকে ছুটে চলেছে আরও মানুষ ।  ছেলে বুড়ো নারী পুরুষ সবাই ছুটছে ।  এ গাঁয়েরই মানুষ ওরা ,  অথচ এখন যেন কেউ কাউকে চেনে না ।  ওরা চেনে শুধু নিরাপদ আশ্রয় ,  ঠাঁই নেওয়ার জন্য উঁচু জায়গা ।  বাঁচতে হবে ।  বেঁচে থাকা ছাড়া এ মুহূর্তে আর কোন চাহিদা নেই ওদের । তৃতীয় দফায় ভিটায় ফিরে এসে আঁধারে কিছু ঠাহর করতে পারলো না ওসমান ।  কিন্তু কান খাড়া করতেই বুঝলো পায়ের কাছে কল কলে পানির আওয়াজ ।  এসে গেছে আজরাইল ।  ভয়ে দু ’ পা পিছিয়ে যেতেই আঁধারে দু ’ জন মানুষের আবছা অবয়ব টের পেল সে ।  প্রচণ্ড শব্দে বিজলী চমকাল কোথাও ।  ঘরসহ ভিটার অর্ধেকটা চলে গেছে নদী গর্ভে ।  অবশিষ্ট ভিটায় শাশুড়িকে জাপটে ধরে বৃষ্টিতে ভিজে থর থর করে কাঁপছে বউটা ।  পাশে অসহায় লক্ষীবালা ।  উদ্ভ্রান্তের মতো ছুটে গিয়ে ওদের জড়িয়ে ধরলো ওসমান ।  স্বামীর দু ’ হাতের ফাঁক গলে যন্ত্রনাকাতর বউটার অজ্ঞান দেহটা লুটিয়ে পড়লো মাটিতে ।  ‘ জমির ,  অ জমির ,  তুই আইছস ?  ’  ‘ হ চাচা ,  আমি তোমার পিছনে ।  ’ পঙ্গু মাকে জমিরের পিঠে তুলে দিয়ে বউটাকে পাঁজাকোলা করে তুলে নিল ওসমান ।  বৃষ্টি কিছুটা ধরে এসেছে ।  কিন্তু বিজলী চমকানো বেড়ে গেছে ।  ভিটার দক্ষিণ অংশের একটা বড় মাটির চাঙড় ভেঙে মুরগির কুঠিসহ হারিয়ে গেল নদীতে ।  তাড়া দিল ওসমান ,   ‘ চল্ বাবা জমির ।  তাড়াতাড়ি চল্ ।  খাড়ায়া থাকলে বিপদ আছে ।  ’  ‘ অই ওসমান ,  শীত লাগে বাবা ।  ’  ‘ মা ,  তুই চুপ কর তো !  অই জমির ,  মায়েরে শক্ত কইরা ধরিস ।  পড়েনা য্যান্ ।  ’ বিজলীর আলোয় হারিয়ে যাওয়া বাপ - দাদার ভিটার দিকে একনজর তাকিয়ে দীর্ঘশ্বাস ফেললো ওসমান ।  তারপর বউটাকে শক্তভাবে বুকের সাথে চেপে ধরে লম্বা লম্বা পায়ে রওনা হয়ে গেল বাঁধের দিকে ।  পিছে ওর মায়ের অথর্ব দেহটা পিঠে নিয়ে জমির আর লাঠি হাতে লক্ষীবালা ।  আকাশ চিরে কান ফাটানো বজ্রপাতের সাথে সাথে আবার শুরু হল ঝমাঝম বৃষ্টি । হাঁপাতে হাঁপাতে প্রায় দৌড়ের মতো করে হাঁটছে ওরা ।  বুড়ো লক্ষীবালার জন্য মাঝে মাঝে দাঁড়িয়ে পড়তে হচ্ছে ওদের ।  লক্ষীবালা বক বক করতে করতে ওদের সাথ ধরলে আবার শুরু হয় হাঁটা ।  বিরক্ত হয় জমির ,   ‘ এত কথা কও ক্যান দাদী ?  হাঁটো তো !  ’  লক্ষীবালা তবু বকেই চলে ,   ‘ আহা রে !  কি ফুটফুটে সোন্দর একটা মাইয়া হইছিল ।  কিন্তু ভগবানের কি লীলা ,  চক্ষু ফুইটা দুনিয়া দেখনের আগেই চইলা গেল ।  ’ জমিরের পিঠে মুখ গুঁজে পড়ে থাকা ওসমানের মা কঁকিয়ে ওঠে ,   ‘ মাইয়াডারে একটু মাটি দিবার পারলা না তোমরা ,  পানিতে ভাসায়া দিলা !  ’  ‘ মাটি পামু কই ?  ’  কেঁদে ফেলে বৃদ্ধা লক্ষীবালা ।  ‘ মাইয়াডার বাপেও মুখটা দেখবার পারল না !  ’  ‘ অই ,  তোরা চুপ করবি ?  ’  ধমকে ওঠে ওসমান ।  বউয়ের দেহ কোলে নিয়ে হাঁটতে হাঁটতে মুখ হাঁ করে হাপাচ্ছে সে ।  স্বামীর বুকের কাছে মাথা রেখে অচেতন বউটার দুর্বল রক্তশুন্য শরীরটা একটু যেন কেঁপে ওঠে ।  চোখ মেলে সে তাকায় স্বামীর মুখের দিকে ।  বিদ্যুৎ চমকের আলোয় বউয়ের যন্ত্রণাকাতর মুখে হাসি দেখতে পায় ওসমান ।  ‘ কি রে ,  তুই হাসস ক্যান ?  কি হইছে তর ?  ’ আবার একটু শব্দ করে হাসে বউটা ।   ‘ অ ওসমান ’  জমিরের পিঠে গুটি সুটি মেরে ঝুলে থাকা ওসমানের মায়ের কণ্ঠে ভয় ,   ‘ তর বউ হাসে ক্যান ?  ’ কতদিন পর হাসছে বউটা ।  কিন্তু কেন ,  তা ’  কে জানে ?  সদ্যপ্রসবা বউয়ের রক্তমাখা নোংরা শাড়ির সাথে বৃষ্টির পানি মিশে বড় বড় ফোঁটায় চুঁইয়ে পড়ছে ওসমানের গা বেয়ে ।  কোন ভ্রুক্ষেপ নেই ওসমানের ।  বড় বড় শ্বাস নিতে নিতে হাঁটছে সে ।  সামনে বাঁধের আলো দেখা যায় ।  সে পর্যন্ত পৌঁছাতেই হবে ।  *  *  *  *  *  *  *  *  *  *  *  *  *  *  *  *  *  *  * 
                    





আধখানা মানুষ



                        ১প্রতিদিন খুব ভোরে সিটি কর্পোরেশনের ময়লা ফেলার গাড়ি গুলো আসার আগে জামাল আর মন্টু এসে হাজির হয়ে যায় ।  দশ বছর বয়সের জামাল আর ওর চেয়ে এক বছরের বড় মন্টু ।  আবর্জনা ফেলে ট্রাক গুলো চলে গেলে শুরু হয়ে যায় ওদের কাজ ।  সিমেন্টের খালি পলিব্যাগের বস্তা কাঁধে নিয়ে ভাগাড়ে পলিথিনের টুকরা খুঁজতে নেমে পড়ে ওরা ।  অন্য টোকাইরা আসার আগে যতটা পারা যায় ছেঁড়া ফাটা শপিং ব্যাগ ,  ভাঙ্গা ফাটা প্লাস্টিকের টুকরা ,  খাবারের পলিব্যাগ ,  সাটারিং কাজের ছেঁড়া পলিথিন ইত্যাদি খুঁজে খুঁজে বের করে বস্তায় ভরে শক্ত করে মুখ বেঁধে ঘাড়ে তুলে নেয় ওরা ।  তারপর কোন পুকুর বা জলাশয়ে নিয়ে পলিথিনের টুকরা গুলো ধুয়ে রোদে শুকিয়ে নিয়ে আবার বস্তাবন্দী করে ।  বিসিক শিল্প এলাকার কয়েকটি প্লাস্টিক ফ্যাক্টরিতে এসবের চাহিদা আছে ।  সেখানে বস্তা পৌঁছে দিলে কারখানার ম্যনেজারের লোক ওজন করে ওদের টাকা দেয় ।  এক কেজি পলিথিন পাঁচ টাকা ।  বস্তায় ঠেসে ঠুসে ভরলেও দশ কেজির বেশি ধরে না ।  কোন কোন দিন ওদের ভাগ্যে সাত আট কেজির বেশি ছেঁড়া পলিথিন জোটে না । আজ ময়লা ফেলার ট্রাক গুলো চলে যাওয়ার পর জামাল ভাগাড়ের আবর্জনা ঘেঁটে পলিথিন খুঁজতে গিয়ে হঠাৎ একটা আজব জিনিষ পেয়ে ঘাবড়ে গেল ।  পলিথিন দিয়ে মোড়ানো আধখানা দেহের মৃত মানব শিশু ।  কাঠির মতো সরু সরু হাত পা ।  অস্ফুট নাক চোখসহ কিম্ভূতকিমাকার মাথা ।  ছোপ ছোপ রক্তে ভেজা এক খণ্ড মাংসপিণ্ড ।  ‘ মন্টু !  ’  জামালের ভয়ার্ত চিৎকারে ছুটে আসে মন্টু ।  জামালের হাত থেকে পড়ে যাওয়া পলিথিনের প্যাকেটটা তুলে দেখে সে ।  তারপর নির্বিকার চিত্তে বলে ,   ‘ ঘাবড়াইস না ।  এইডা হইল জাইরা পোলা ।  এই কামে তুই নতুন আইছস তো !  তাই ভয় পাইছস ।  এই রহম জাইরা পোলা আমরা কত দেখছি !  ’ মাংসপিণ্ডসহ পলিথিনের প্যাকেটটা ভাগাড়ের আরও ভেতর দিকে ছুঁড়ে ফেলে দিয়ে জামালের হাত ধরে টান দেয় মন্টু ,   ‘ চল্ চল্ ।  ঐ দেখ ,  টোকাইরা সব আইয়া পড়তাছে ।  দিরম করলে কিছুই পাইতি না ।  ’ ভোরের আলো তখনো ঠিকমতো ফোটেনি ।  তবু ওদের মতো একজন দু ’ জন করে টোকাই বস্তা কাঁধে নিয়ে ভাগাড়ে আসতে শুরু করেছে ।  সাথে সাথে শুরু হয়েছে নেড়ি কুকুরের আনাগোনা ।  টোকাইরা ওদের মতো পলিথিন ও প্লাস্টিকের টুকরা খোঁজে ।  কেউ কেউ খোঁজে ভাঙ্গা টিন ,  লোহা লক্কড় ও কোল্ড ড্রিঙ্কসের ক্যান ।  মন্টু ব্যস্ত হয়ে পড়ে তার কাজে ।  কিন্তু জামাল পাথরের মূর্তির মতো চুপচাপ দাঁড়িয়ে থাকে ।  ঘটনার আকস্মিকতা স্তব্ধ করে দিয়েছে ওকে ।  বুকের ভেতর ছোট হৃৎপিণ্ডটা ধুক ধুক করে এক অজানা আতংকের জানান দিচ্ছে ওকে ।  চলে যেতে হবে ,  এখান থেকে এখুনি চলে যেতে হবে ওকে ।  পিতৃ মাতৃহীন দশ বছরের টোকাই জামাল ভয় পেয়েছে ।  বস্তিতে ফিরে গিয়ে কাঁথা মুড়ি দিয়ে শুয়ে থাকবে সে ।  সারাদিন যেন ক্ষিধে না পায় ,  সে জন্য জুতার আঠা পুড়িয়ে ধোঁয়া টেনে নেশা করতে হবে ওকে ।  তারপর সে হারিয়ে যাবে এই ভয়ের পৃথিবী থেকে ।  এখানে শুধু ভয় আর ভয় ,  শুধু ক্ষিধে আর ক্ষিধে । কিন্তু জামালের ফেরা হয়না ।  টোকাইরা ভাগাড়ের আবর্জনা থেকে খুঁজে খুঁজে পলিথিন ,  টিন ,  লোহা ,  কাঠ ইত্যাদি বের করে নিজ নিজ বস্তায় ভরছে ।  নেড়ি কুত্তাগুলো খাবারের খোঁজে হন্যে হয়ে ছোটাছুটি করছে ।  মন্টু পলিথিন খুঁজতে খুঁজতে চলে গেছে জামালের দৃষ্টিসীমার বাইরে ।  হঠাৎ জামালের চোখে পড়লো দুই কুত্তার কামড়াকামড়ি ।   ‘ জাইরা পোলার ’  রক্তাক্ত মৃতদেহটা কামড়ে ধরে টানাটানি করছে কুকুর দুটো । জামালের কী যে হলো ,  সে নিজেও জানে না ।  সব আতংক দূর হয়ে গেল ওর মন থেকে ।  পায়ের কাছে পড়ে থাকা একটা কাঠের টুকরা তুলে নিয়ে সে তাড়া করলো কুকুর দুটোকে ।  মৃত মাংসপিণ্ডটা ফেলে দিয়ে ছুটে পালালো ওরা ।  খুলে যাওয়া পলিথিন দিয়ে মুড়িয়ে মাংসপিণ্ডটা জামাল বুকে তুলে নিয়ে ভাগাড় থেকে বেরিয়ে ঊর্ধ্বশ্বাসে ছুটে চললো দিকভ্রান্তের মতো ।  কোথায় যাবে ,  কেন যাবে কিছুই জানে না সে । ২ছুটতে ছুটতে এক সময় ক্লান্ত হয়ে এক নির্জন রাস্তার পাশে বসে পড়ে জামাল ।  হাপরের মতো বুকটা ওঠানামা করতে থাকে ওর ।  পূবের আকাশে লাল রঙের সূর্য উঠছে ।  পলিথিনের মোড়ক ধরা জামালের দু ’ হাতে মাছি বসে ভন ভন করছে ।  অসহায়ের মতো সেদিকে তাকিয়ে থেকে কী করবে কিছু ভেবে পায়না জামাল ।  এক মাস আগে এতিমখানা থেকে পালিয়ে এসেছে সে ।  সেখানে খাওয়ার খুব কষ্ট ।  সারাদিন হাড় ভাঙ্গা খাটুনী ।  ভারি কুড়াল দিয়ে লাকড়ি ফাঁড়ার কাজ করতে করতে দম বেরিয়ে আসে ওর ।  কিন্তু এখন মনে হচ্ছে এতিমখানাই ভালো ছিল ওর জন্য ।  এতিমখানার চার দেয়ালের বাইরে এই দুনিয়াটা আরও ভয়ংকর ।  সারাদিন নোংরা আবর্জনা ঘেঁটে দু ’ বেলা পেট পুরে খাবার জোটে না ।  ওর সারা গায়ে খোস পাঁচড়া ।  সারাদিন চুলকায় ।  চুলকাতে চুলকাতে অস্থির হয়ে যায় সে ।  সব কষ্টের একটা ভালো ওষুধ অবশ্য ওর কাছে সব সময় থাকে ।  জুতার আঠা ।  পেটে না খেলেও এই আঠা ওকে কিনে রাখতে হয় ।  আঠা পুড়িয়ে ধোঁয়া টেনে নেশা করলে ক্ষিধে ,  ভয় ,  চুলকানি কিছুই থাকে না ।  দশ টাকার আঠায় পাঁচ দিন নেশা করা যায় ।  নেশা হলে জামাল স্টেশনের প্লাটফরমে গুটিসুটি মেরে পড়ে থাকে ।  ট্রেন চলে যায় ,  যাত্রীরা চলে যায় ,  দিন রাত সবই চলে যায় ।  রেল পুলিশের লোকেরা ওকে লাথি মেরে চলে যায় ।  জামাল চোখ বুঁজে নিঃশব্দে পড়ে থাকে । রাস্তার পাশে অগভীর শুকনো খালে একটা ভাঙ্গা টিনের টুকরা দিয়ে খানিকটা গর্ত খোঁড়ে জামাল ।  মানব শিশুর ক্ষত বিক্ষত আধখানা দেহ যত্ন করে গর্তে শুইয়ে মাটি চাপা দেয় সে ।  তারপর সেখানে কিছুক্ষণ চুপচাপ বসে থেকে উঠে পড়ে ।  এখন নেশা করতে হবে ।  নেশা না করলে সে আজই মরে যাবে ।  শরীরটা চরম অস্থির হয়ে উঠেছে ।  ক্ষিধের জ্বালায় পেটের ভেতর নাড়ীভুঁড়িগুলো জ্বলে পুড়ে যাচ্ছে ।  আধখানা কদর্য মানব শিশুর আতংক ধরানো চেহারা বার বার ভেসে উঠছে ওর চোখের সামনে ।  এ সব থেকে মুক্তি পেতে চায় জামাল । রাস্তার ওপাশে নির্জন রেল লাইনের ধারে বসে হাফ প্যান্টের পকেট থেকে জর্দার কৌটা ,  রাংতা আর দিয়াশলাই বের করে এদিক ওদিক দেখে নেয় সে ।  কোথাও কোন লোকজন নেই ।  কৌটা থেকে আঠা বের করে রাংতার ওপর রেখে দিয়াশলাইয়ের কাঠি জ্বালিয়ে নিচ থেকে তাপ দেয় সে ।  নীলচে ধোঁয়া উঠলে নাক দিয়ে টেনে স্বস্তির নিঃশ্বাস ফেলে জামাল ।  আহ্ ! ৩দুই চোখ বুঁজে রেল লাইনের স্লিপারের ওপর গুটিসুটি মেরে শুয়ে আছে জামাল ।  স্বর্গের দূত হয়ে ছোট ছোট বাচ্চারা নেমে এসেছে মর্তে ।  কী অদ্ভুত সুন্দর চেহারা তাদের !  রঙিন পোশাক পরে প্রজাপতির মতো চারপাশে ঘুরে বেড়াচ্ছে ওরা ।  ওদের আলোয় সারা জগত আলো ঝলমলে । লাইনের ওপর দিয়ে তীব্র গতিতে ছুটে আসছে একটা ট্রেন ।  মসৃণ সাদা ডানাওয়ালা শ্বেতশুভ্র অপরূপা এক ঝাঁক পরী ফুলের বাগানে নেচে নেচে কিন্নর কণ্ঠে গান গাইছে ।  মন ভোলানো সৌরভময় শত শত রঙ বেরঙের ফুলের মাঝে আধ ফোটা বর্ণ গন্ধহীন এক নাম না জানা ফুল মাথা নুইয়ে নিজেকে যেন লুকাতে চাইছে ।  অথচ আকাশের তারার মতো উজ্জ্বল হয়ে অস্ফুট সেই ফুলের কলি কতই না সুন্দর !  আরও সুন্দর হয়ে পাপড়ি মেলতে চায় সে । বিকট হুইশেলের আওয়াজ তুলে ছুটে আসছে ট্রেনটা ।  যেন সর্বগ্রাসী এক যন্ত্রদানব ।  আধ ফোটা ফুলের কলিটাকে ছুঁয়ে দেখতে চাইছে জামাল ।  কিন্তু বার বার চেষ্টা করেও হাত দুটো তুলতে পারছে না সে ।  ওর এত কাছে ,  হাত বাড়ালেই ছোঁয়া যায় ,  অথচ রঙ রূপহীন ছোট্ট আধ ফোটা ফুলের কলিটা কিছুতেই ছুঁতে পারছে না জামাল ।  হাতের স্পর্শে ছুঁতে না পারলে মনের স্পর্শ দিয়ে ছুঁতে চায় সে ।  তবু একবার কলিটাকে ছুঁয়ে দেখতে চায় সে । হঠাৎ দপ করে নিভে গেল চারদিকের আলো ।  নিকষ কালো অন্ধকারের পর্দায় ঢাকা পড়ে গেল সব ।  শব্দ ,  বর্ণ ,  গন্ধ ,  রূপ ,  রসময় স্বর্গের দ্যুতি নিমেষে হারিয়ে গেল এক এতিম মানব শিশুর চোখের সামনে থেকে ।  
                    





গল্পঃ হাবিব সাহেব রেডি



                        কোন পার্টি বা অনুষ্ঠানে যাবার সময় স্ত্রী নিজে সম্পূর্ণ রেডি হয়ে বসে আছেন আর স্বামীকে রেডি হতে ঘন ঘন তাগাদা দিচ্ছেন - এমন দৃশ্য কি আপনারা দেখেছেন কোন দিন ?  মনে হয় না ।  বরং এর উল্টোটা দেখতেই আমরা অভ্যস্ত ।  স্বামী প্রস্তুত ,  অথচ স্ত্রীর সাজগোজ তখনো প্রাথমিক অবস্থায় ।  তিন চারটা শাড়ি বদলানো হয়ে গেছে ।  তারপরেও শাড়ি নিয়ে স্ত্রীর অসন্তুষ্টি যাচ্ছে না ।  শাড়ির সাথে অর্নামেন্ট ম্যাচ করছে না ।  মেকআপ বক্স খুলে স্ত্রী বেকুব হয়ে বসে আছেন ।  আই লাইনার ,  লিপস্টিক ,  লিপজেল ,  ফেস পাউডার ইত্যাদি  ( আমি মেয়েদের সাজগোজের সব উপকরণের নাম জানি না )  মানানসই হচ্ছে না ।  স্ত্রীর বিরক্তি চরমে ।  অনুষ্ঠানের সময়ও যাই যাই অবস্থায় ।  স্বামীও বিরক্ত ।   ‘ তাড়াতাড়ি করো ’  ছাড়া স্ত্রীকে বেশি কিছু বলতে তিনি সাহস পাচ্ছেন না ।  সাধারনত এমনটা দেখে বা শুনেই আমরা অভ্যস্ত । কিন্তু হাবিব সাহেবের ক্ষেত্রে ব্যাপারটা উল্টো ।  তিনি আমার প্রতিবেশী ।  ব্যাংকে উঁচু পদে মোটা বেতনে চাকরি করেন ।  বাড়ি গাড়ি সবই আছে ।  অফিসের এ্যানুয়াল ডিনার ,  অফিসিয়াল পিকনিক ,  ফেয়ারওয়েল ,  বার্থ ডে ,  ম্যারেজ ডে ,  আত্মীয়স্বজনের বিয়ে শাদী ইত্যাদি বারো মাসে তাঁর তিন তেরো উনচল্লিশ পার্বণ ।  আজ হাবিব সাহেবের প্রোগ্রাম হল একমাত্র শ্যালকের গোপন বিয়েতে স্বাক্ষী হিসাবে স্ত্রীসহ কাজী অফিসে হাজির হওয়া ।  শ্যালক তার ব্যাচমেট এক শ্যামলা মেয়েকে বিয়ে করতে চায় ।  কিন্তু হাবিব সাহেবের শশুর শাশুড়ি ছাত্রাবস্থায় তাদের এই বিয়েতে রাজি নন ।  তার ওপর মেয়ে কালো ,  মেয়ের বাবা প্রাইমারী শিক্ষক ,  মেয়েরা অনেক ভাইবোন এসব আপত্তি তো আছেই ।  কিন্তু শ্যালকের মন শ্যামলা মেয়ের প্রেমে টইটুম্বুর ।   ‘ কালো ?  তা ’ সে যতই কালো হোক /  দেখেছি তার কালো হরিণ চোখ ’  অনেকটা এ ধরনের মহান ভালোবাসা ।  তাই সে গোপনে কাজী অফিসে গিয়ে বিয়েটা সেরে ফেলার জন্য স্বাক্ষী হতে তার বোন দুলাভাইকে হাত পা ধরে রাজি করিয়েছে ।  প্রাপ্তবয়স্ক ছেলেমেয়ের পারস্পরিক সম্মতিতে বিয়ে হতে কোন বাধা নেই ।  তবে অভিভাবক শ্রেণীর দু ’ জন সে বিয়েতে স্বাক্ষী থাকলে বিয়েটা আরো মজবুত হয় ।  এ ক্ষেত্রে বোন দুলাভাইকে ঢাল হিসাবে ব্যবহার করা যাবে ।  শ্যালকের বুদ্ধি সুদ্ধি প্রথম শ্রেণীর । হাবিব সাহেবের স্ত্রী শাড়ি গয়না পরে চোখে মুখে ফাইনাল টাচ্ দিয়ে পুরোপুরি প্রস্তুত ।  কিন্তু হাবিব সাহেবের তখনো কিছুই হয়নি ।  দু ’ তিনটা প্যান্ট বদলানো হয়ে গেছে ।  তারপরেও প্যান্টের রঙ মনপছন্দ না হওয়ায় সেটা খুলে ফেলে শুধু আন্ডারওয়্যার পরে তিনি বেডরুমে দাঁড়িয়ে আছেন ।  স্ত্রীর ধমকে শেষ পর্যন্ত প্যান্টের একটা গতি হল ।  সমস্যা বাধলো শার্টের সাথে টাই ম্যাচ করা নিয়ে ।  হাবিব সাহেবের একচল্লিশটা টাই ।  দেশে বিদেশে যেখানে গেছেন একটা টাই অন্তত কিনেছেন ।  ফলে মেয়েরা দোকানে গিয়ে একসাথে অনেক শাড়ি বা থ্রি - পিছ দেখে যেমন এটা দেখি ,  ওটা দেখি বলে আঙ্গুল ঘোরাতে ঘোরাতে আঙ্গুল ব্যথা করে ফেলে এবং শেষ পর্যন্ত আর কেনা হয় না ,  তেমনি হাবিব সাহেবও একচল্লিশটা টাই বিছানার ওপর ফেলে ট্যারা চোখে  ( তাঁর বাঁ চোখ সামান্য ট্যারা )  যাচাই বাছাই করতে করতে শেষে ক্লান্ত হয়ে স্ত্রীর কাছে আত্মসমর্পণ করলেন ।  এদিকে মোবাইল ফোনে শ্যালকের দু ’ তিনবার তাগাদা দেওয়া হয়ে গেছে ।  সে তার হবু স্ত্রীকে নিয়ে কাজী অফিসে বসে আছে । মিসেস হাবিব যে টাইটা পছন্দ করেছেন ,  সেটা হাবিব সাহেবের পছন্দ হচ্ছেনা ।  বাবার এই দুর্দশা দেখে পাশের ঘর থেকে মেয়ে বর্ণা এসে হাজির ।  মা এবং মেয়ে যৌথভাবে যে টাইটা পছন্দ করলো ,  অনুরোধে ঢেঁকি গেলার মতো করে সেটা হাবিব সাহেব গলায় ঝোলালেন বটে ,  তবে সমস্যা ফুরালো না ।  টাইয়ের সিঙ্গেল নটে তাঁকে মানাচ্ছে না ,  আবার ডাবল নট বাঁধলে ফাঁসির দড়ি গলায় ঝোলানোর মতো মনে হচ্ছে ।  মাঝামাঝি তো কিছু নেই ।  হাবিব সাহেবের ছেলে শিহাব কলেজ থেকে ফিরে বাবার এই সমস্যা দেখে সহজ সমাধান বাতলে দিল ।  সে তার মানিব্যাগ থেকে একটা কয়েন বের করে টস্ করে জানিয়ে দিল  ‘ ডাবল নট ’  ।  অতএব ,  ফাঁসির দড়িই সই ।  হাবিব সাহেব মনমরা হয়ে টাইয়ের ডাবল নট বেঁধে আলমীরা খুলে কোট বাছাই করতে লাগলেন ।  তাঁর হাফ ডজন কোট ।  কিন্তু শার্ট ও টাইয়ের সাথে মানানসই হয় এমন একটাও কোট এর মধ্যে আছে বলে তাঁর মনে হচ্ছে না ।  তাহলে কি কোট ঠিক রেখে শার্ট ও টাই বদলে ফেলবেন ?  নাকি শার্ট ও টাই ঠিক রেখে কমপ্লিট স্যুট পরে ফেলবেন ?  স্যুট পরা যায় ,  তবে স্যুটের রঙটা ম্যাড়মেড়ে ঘিয়ে রঙয়ের ।  বানানোর সময় থেকেই স্যুটটা তাঁর অপছন্দ ।  এই সমস্যার সমাধান হল কাজের বুয়া ফেলানির মায়ের কথায় ,   ‘ খালুজান ,  ওই কালা কোটটা পইরা হেইদিন আপনারে যা মানাইছিল না !  ফরসা শইলে কালা কোট পরলে আপনারে এম পি সাবের মতো দেহায় ।  ’  আচ্ছা হল ।  কোটের সমস্যা গেল ।  কিন্তু জুতার ব্যাপারে হাবিব সাহেব কোন কম্প্রোমাইজ করতে রাজি নন ।  চার জোড়া জুতার মধ্যে একজোড়া কালো জুতা তাঁর পছন্দ হল ।  কিন্তু সে জুতা পালিশ করা নাই ।  মা এবং মেয়ে মিলে জুতা পালিশ করতে বসে গেল ।  মেয়ের পালিশ করা বাঁ পায়ের জুতায় কালি হয়ে গেল বেশি ,  আর মায়ের পালিশ করা ডান পায়ের জুতায় কালি হয়ে গেল কম ।  হাবিব সাহেব এনার্জি সেভিং বাল্বের আলোয় জুতা জোড়া অন্তত পাঁচ ছয়বার উল্টে পাল্টে দেখেও সন্তুষ্ট হতে পারলেন না ।  এর মধ্যে আবার শ্যালকের ফোন ।  হাবিব সাহেব বিরক্ত হয়ে বললেন ,   ‘ আরে ,  এ শালা তো অস্থির হয়ে গেছে দেখছি ।  বিয়ের জন্যে কেউ এভাবে পাগল হয় ?  আমরা বিয়ে করিনি ?  ’  বলে ফোন রেখে দিয়ে তিনি নিজেই জুতা পালিশ করতে বসে গেলেন । জুতা পালিশ শেষ হলে মোজা ম্যাচিং নিয়ে কিছু ঝামেলা হল ।  মোজার রঙ কালো ,  তবে জুতার মতো কুচকুচে কালো নয় ।  আটার গুনে রুটি ,  আর বাবার গুনে বেটী ।  বর্ণা বললো ,   ‘ বাবা ,  তুমি প্যান্টটা একটু নামিয়ে পরো ,  তাহলে আর মোজা দেখাই যাবে না ।  ’ মেয়ের কথা হাবিব সাহেবের মনে ধরলো ।  তিনি প্যান্টটা নিচের দিকে নামিয়ে পরলেন ।  কিন্তু অনভ্যাসের কারণে হাঁটার সময় প্যান্ট খুলে পড়ে যাচ্ছে বলে তাঁর মনে হতে লাগলো ।  এবার বুদ্ধি করে তিনি নিজেই সমস্যার সমাধান করে ফেললেন ।  বেল্টের একটা ফুটো কমিয়ে দিয়ে প্যান্টের কোমর টাইট করে বেঁধে বর্ণার মাকে বললেন ,   ‘ বুদ্ধি থাকলে শশুরের গোলামী করতে হয় না ,  বুঝেছ ?  ’  ‘ বুঝেছি ,  এখন চল তো !  ওরা কাজী অফিসের বারান্দায় এতিমের মতো বসে আছে ।  ’ হাবিব সাহেবের চুলে কলপ দেবার অভ্যাস ।  এক সপ্তাহ আগে চুলে কলপ দেবার কারণে এখন চুলের গোড়াগুলো সাদা দেখা যাচ্ছে ।  বর্ণা তার বাবাকে সে কথা স্মরন করিয়ে দিল ।  হাবিব সাহেব আয়নার সামনে ঘুরে ফিরে দেখে বললেন ,   ‘ তাই তো রে ,  মা ।  ’ কিন্তু এখন কলপ করার সময় কই ?  ও কাজ করতে গেলে তো কোট প্যান্ট টাই জুতা সব খুলে এক মহাযজ্ঞে বসতে হবে ।  হাবিব সাহেবের মন খারাপ হয়ে গেল ।  এই সময় আবার শ্যালকের ফোন ,   ‘ বুবু ,  তোমাদের এত দেরি হচ্ছে কেন ?  কাজী সাহেব তো আর একটু পর উঠে চলে যাবেন ।  ’ মিসেস হাবিব মহা ত্যক্ত ।  স্বামীর হাত ধরে হ্যাঁচকা টান দিয়ে তিনি বললেন ,   ‘ এই লোকটা মেয়ে মানুষেরও অধম ।  পুরুষ মানুষের রেডি হতে এত দেরি হয় ?  জবর লোকের পাল্লায় পড়েছি ,  বাবা !  ’ স্ত্রীর টানাটানিতে শেষ পর্যন্ত মন খারাপ নিয়েই কাজী অফিসে রওনা দিতে হল হাবিব সাহেবকে ।  সেখানে পৌঁছে দেখা গেল তাঁর শ্যালকও নেই ,  শ্যালকের সাথে যে মেয়ের বিয়ে হবার কথা ছিল সেও নেই ।  ব্যাপারটা কেমন হল ?  মিসেস হাবিব মোবাইলে তার ভাইকে বললেন ,   ‘ তোরা কোথায় ?  ’  ‘ তোমাদের দেরি দেখে আমরা তো বিয়ে করে ফেলেছি ,  বুবু !  ’  ‘ কি বলছিস তুই ?  স্বাক্ষী পেলি কোথায় ?  ’  ‘ ওসব ম্যানেজ করে ফেলেছি ,  বুবু ।  তোমার আর দুলাভাইয়ের নাম ঠিকানা লিখিয়ে অন্যদের দিয়ে সই করিয়ে নিয়েছি ।  ’  ‘ কি সব আবোল তাবোল কথা বলছিস তুই ?  তাই কখনো হয় নাকি ?  ’  ‘ তুমি যে কি বল না বুবু !  টাকা দিলে মাছের দুধও পাওয়া যায় ,  আর এ তো স্বাক্ষীর সই ।  কাজী অফিসের ভেতর বাইরে দেখো কত কোট টাই ,  পাজামা - পাঞ্জাবি পরা পুরুষ আর শাড়ি পরা মহিলা দালাল ঘুরে বেড়াচ্ছে ।  দেখে মনে হয়না এরা দালাল ।  টাকা দিলে এরা পাত্র পাত্রির চাচা চাচি ,  মামা মামী ,  বোন দুলাভাই সেজে সই করে দেয় ।  এখন কি করবো বল ?  তোমাদের জন্য আর কত দেরি করবো ?  বেকার লাইফে ক ’ টা টাকা গচ্চা গেল আর কি !  ’ মিসেস হাবিব গম্ভীর কণ্ঠে বললেন ,   ‘ এখন তোরা কোথায় ?  ’  ‘ তোমাদের বাড়িতে ।  বর্ণা আর শিহাব ওদের মামীকে দেখে খুশিতে পড়ার টেবিল ছেড়ে উঠে পড়েছে ।  ওরা এখন আমাদের বাসরঘর সাজাতে ব্যস্ত ।  ’ মিসেস হাবিব মাথা চেপে ধরে কাজী অফিসের বারান্দায় একটা বেঞ্চের ওপর বসে পড়লেন ।  তাঁর সামনেই দুই তরুণ তরুণী হাবিব সাহেবের হাত ধরে স্বাক্ষী হবার জন্য কাকুতি মিনতি করছে ।  ‘ আরে ,  আমি তোমাদের চিনি না ,  জানি না ।  আমি তোমাদের স্বাক্ষী হতে যাবো কেন ?  ’ তরুণ একটা পাঁচশো টাকার নোট বের করে হাবিব সাহেবের হাতে ধরিয়ে দিয়ে বলল ,   ‘ এবার হবে তো ?  কাজী সাহেবের সামনে বলবেন ,  আপনি আমার ফুপা ।  নাম .  .  .  .  .  .  .  .  .  .  .  ’ মিসেস হাবিব স্বামীর হাত থেকে টাকাটা ছিনিয়ে নিয়ে দলা পাকিয়ে তরুণের মুখের ওপর ছুঁড়ে ফেলে দিয়ে বললেন ,   ‘ এই লোকটার জন্য মান সম্মান আর কিছু থাকলো না ।  এখানে আর এক মিনিট নয় ।  চলো ,  এখুনি বাড়ি চলো ।  ’ হিড় হিড় করে স্বামীর হাত ধরে টানতে টানতে তিনি কাজী অফিস থেকে বেরিয়ে গাড়িতে উঠে চড়া গলায় ড্রাইভারকে বললেন ,   ‘ বাড়ি চলো ।  কুইক ।  ’  ‘ জি ,  ম্যাডাম ।  ’ হাবিব সাহেব গাড়ির রিয়ার ভিউ মিররে নিজের মাথার চুলগুলো বিভিন্ন এ্যাঙ্গেল থেকে দেখতে দেখতে বললেন ,   ‘ বুঝলে বর্ণার মা ,  আসলে কলপ দেওয়ার কারণেই চুল বেশি পেকে গেছে ।  আমার এক কলিগ চুলে কলপ দিতে নিষেধ করেছিল ।  ইশ্ , ওর কথা যদি শুনতাম !  ’  *  *  * 
                    





গল্পঃ ঘুষ



                        ধরুন ,  চাকরি করতে করতে কোন কারণে আপনার চাকরি চলে গেল  ( আল্লাহ না করুন )  ,  তখন আপনি কী করবেন ?  আর একটা চাকরি জোগাড়ের চেষ্টা করবেন অথবা ব্যবসা বানিজ্য করার চেষ্টা করবেন ।  এই তো ?  নিশ্চয় কোন খারাপ কাজ করে রোজগারের চেষ্টা করবেন না ।  কেউ কেউ যে এমন খারাপ কাজ করেন না ,  তা ’  নয় ।  অভাব অনটনে পড়ে ফেরেশতার মতো মানুষকেও আমি শয়তান হয়ে যেতে দেখেছি ।  কিন্তু আমার বন্ধু আব্দুর রউফ এই তিনটি কাজের একটিও না করে তিরিশ বছর বহাল তবিয়তে ছিল ।  কীভাবে ,  শুনবেন ? শুনুন তাহলে !  আব্দুর রউফ রোড এ্যান্ড হাইওয়েজের সাব এ্যাসিস্টেন্ট ইঞ্জিনিয়ার ছিল ।  ঘুষ কেলেঙ্কারিতে তার চাকরি চলে যায় ।  সেটা খুব সম্ভবতঃ ১৯৮৩ সালে এরশাদ সরকারের সামরিক শাসনামলের ঘটনা ।  আব্দুর রউফ তার স্ত্রী ও ছেলেমেয়ে নিয়ে শ্বশুরবাড়ি এসে ওঠে ।  ব্যস্ ,  চাকরি চলে যাওয়ার পর তাকে এই কষ্টটুকুই শুধু করতে হয়েছিল ।  বাঁকি জীবনে সে আর কিছুই করেনি । শ্বশুর একই ডিপার্টমেন্টের রিটায়ার্ড এক্স এন ।  চাকরি জীবনে প্রচুর ঘুষ খেয়েছেন ।  শহরে পাঁচ তলা বাড়ি ,  ফ্ল্যাট ,  মার্কেট এসব করার পরেও তার টাকা শেষ হয় না ।  তিনি জামাইকে আশ্বাস দিয়ে বললেন ,  মিলিটারি গভর্নমেন্ট চলে গেলে তিনি চীফ ইঞ্জিনিয়ারকে ঘুষ দিয়ে আবার চাকরি ফিরিয়ে আনার ব্যবস্থা করবেন ।  এমন সোনার ডিম পাড়া রাজহংসের মতো চাকরি এভাবে চলে যেতে দেওয়া যায় না ।  কিন্তু মিলিটারি গভর্নমেন্ট চলে যাওয়ার আগে তিনি নিজেই পরপারে চলে গেলেন ।  ফলে আব্দুর রউফের চাকরি আর হলো না ।  সে তখন শ্বশুরবাড়িতে স্ত্রী সন্তানদের নিয়ে নিশ্চিন্তে থাকে আর খায় । তার একটি মাত্র শ্যালক ।  সে আবার যাচ্ছে তাই প্রতিবন্ধী ।  সারাদিন তার মুখ থেকে লালা ঝরে ।  বাথরুমের দরজা খোলা রেখে সে বড় কাজ করে ।  বয়স বারো তের বছর হলেও সে ছোট কাজ আটকে রাখতে পারে না ।  যখন তখন কাপড় চোপড় ভিজিয়ে ফেলে ।  শাশুড়ি প্যারালাইসিসের রোগী ।  আব্দুর রউফের পোয়াবারো ।  সে শ্বশুরের মার্কেট ও বাড়িভাড়া এবং ব্যাংকে জমানো টাকা পয়সা তুলে রাজকীয় হালে খরচ করতে থাকে ।  শ্বশুর শাশুড়ির কিছু উড়ো আত্মীয়স্বজন মাঝে মাঝে এসে ঝামেলা করে ।  আব্দুর রউফ স্ত্রীর সহযোগিতায় সেসব ঝামেলা পোশাক থেকে ধুলো ঝাড়ার মতো করে ঝেড়ে ফেলে দেয় ।  পোশাকের কিছু কিছু দাগ সহজে উঠতে চায় না ।  সেসব ক্ষেত্রে আব্দুর রউফ সনাতন ব্লিচিং পাউডার  ( অর্থাৎ ,  ঘুষ )  – এর আশ্রয় নেয় ।  সে পুলিশকে ঘুষ দেয় ।  পুলিশ থানায় নিয়ে মার ধোর ও মামলার ভয় দেখানো থেরাপি প্রয়োগ করে ।  ফলে কঠিন দাগও পরিষ্কার হয়ে যায় । আব্দুর রউফের শ্বশুর শাশুড়িকূলের আত্মীয়স্বজন গ্রামের লোক ।  তারা মামলা মোকদ্দমাকে যমের মতো ভয় করে ।   ‘ ও হরি !  ক্ষ্যামা দাও ’  - এই সাহস নিয়ে তারা আর শহরমুখো হওয়ার চেষ্টা করে না ।  তবে আব্দুর রউফের এক চাচাশ্বশুর ভীষণ টাউট ।  তার আবার বিদেশ যাওয়ার বাতিক ।  দীর্ঘ আট দশ বছর সে কাঁঠালের আঠার মতো আব্দুর রউফের পিছে লেগে রইল ।  আব্দুর রউফ নিজেও কম টাউট নয় ।  সে দুই লাখ টাকা খরচ করে ১৯৯৬ সালে চাচাশ্বশুরকে অবৈধ পথে সাইপ্রাসে পাঠিয়ে দিল ।  সেখান থেকে ফিরে আসা এত সহজ নয় ।  ধরা পড়ে ব্যাটা সাইপ্রাসের জেলে পচে মরুক ! তিরাশি সাল থেকে দু ’ হাজার সাল পর্যন্ত মোটামুটি এভাবেই চললো ।  শ্বশুরের জমানো টাকা শেষ হয়ে গেল ।  বাড়ি ও মার্কেটের ভাড়া দিয়ে আব্দুর রউফের রাজকীয় খাই - খরচায় কিছু টানাটানি হয় ।  এক বোতল ভদকা বা স্কচের দামই তো তিন হাজার  ( নাকি পাঁচ হাজার ?  )  টাকা ।  তার ওপর তার জুয়া খেলার নেশা ।  টানাটানি হবে না কেন , বলুন ?  সে একে একে মার্কেটের দোকান গুলো বিক্রি করে দিতে লাগলো ।  ২০০৫ সালের দিকে পুরো মার্কেট সাফা হয়ে গেল ।  আব্দুর রউফ দেনার দায়ে শ্বশুরের পাঁচ তলা বাড়ি বিক্রি করে দিয়ে ফ্ল্যাটে গিয়ে উঠলো । এ বছর জানুয়ারি মাসে আব্দুর রউফের সাথে আমার দেখা হলো ।  সে সময় তার সাথে আমার যেসব কথাবার্তা হয়েছিল ,  তা ’  এরকমঃ ‘ এখনো তো তোমার শ্বশুরের ফ্ল্যাটেই আছো ,  নাকি ?  ’  ‘ আরে না !  ওটা কবে বেঁচে দিয়েছি !  ’  ‘ তাহলে কী নওগাঁ চলে গেছ ?  ’   ( আব্দুর রউফের দেশের বাড়ি নওগাঁ )  ‘ আরে না !  সেখানে কী বাড়িঘর কিছু আছে নাকি ?  দু ’ কাঠা জমি নিয়ে আমার চার ভাইবোন রোজ মারামারি করে ।  সেখানে কী যাওয়ার উপায় আছে ?  ’  ‘ তাহলে ?  ’  ‘ তাহলে আবার কী ?  ভাড়া বাসায় আছি ।  ’  ‘ বলো কী ?  তোমার এত টাকা পয়সা বিষয় সম্পত্তি উচ্ছন্নে গেল কীভাবে ?  তাস আর বোতল এখনো চলে নাকি ?  ’  ‘ ছিঃ ছিঃ ,  কী যে বলো না !  এই বুড়ো বয়সে ওসব পাপের কথা আর বলো না তো !  ’  ‘ তোমার ছেলেমেয়ে যেন কয়টা ?  ’  ‘ দুই ছেলে ,  এক মেয়ে ।  আরে ,  ওই মেয়েটার জন্যেই তো আমি শেষ হয়ে গেলাম ।  মেয়ের বিয়ে দিয়ে এমন একটা জামাই পেয়েছে যে কী আর বলবো !  কোন্ হাভাতে ঘরের পোলা ,  কে জানে ?  তাকে টাকা পয়সা দিতে দিতে আমি ফতুর হয়ে গেলাম ।  ’  ‘ তা ’  তোমার ছেলে দুটো এখন কী করে ?  ’  ‘ বড়টা চাকরি করে ,  আর ছোটটা তো হেরোইন খেয়ে শেষ ।  এই হারামজাদা আমার আগেই ইন্নালিল্লাহ হবে ।  ’  ‘ বলো কী ?  আহা !  ছেলেটার এই দশা !  তা ’  তোমার বড় ছেলেটি কী চাকরি করে ?  ’  ‘ ও চাকরির কথা আর বলো না ।  এত লেখাপড়া শিখে চাকরি করছে বীমা কোম্পানিতে ।  ’  ‘ ভালো তো ।  ’  ‘ কীসের ভালো ?  নিজের বউ ছেলের মুখে ভাত দিতে পারে না ।  চাকরিতে এক পয়সা ঘুষ নাই ।  ফকিরের ভিক্ষার মতো শুধু বেতন দিয়ে কী সংসার চলে ?  ’ ভেবে দেখুন ,  আব্দুর রউফের ছেলের ঘুষ নাই ।  কী মর্মান্তিক !  ১৯৮৩ থেকে ২০১৩ - মাত্র ত্রিশ বছরে গনেশ উল্টে গেছে ।  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  * 
                    





কবিতাঃ সে ,  তুমি ও আমি



                        সেসন্ত্রাসীদের দাবি করা চাঁদার টাকা না দিয়েলাশ হয়ে সে মর্গে গেল বউ ছেলেদের কাঁদিয়ে । সেখানে তার লাশটা কেটেরক্ত মাংস হাড্ডি ঘেঁটেডাক্তাররা অনেক খেটেরিপোর্ট দিলেন , লোকটাকে খুন করা হয়েছে দা ’  দিয়ে । জনগনের সেবক এসেনিশ্চয়তা দিলেন হেসেখুনিরা যদি থাকে দেশেলুকিয়ে থাকার চেষ্টা করেও লাভ হবেনা তা ’  দিয়ে । কূলখানিতে হুজুর এসেফতোয়া দিলেন মিলাদ শেষেখোদার বান্দা খুন হলে সেবেহেশতবাসি হবেই হবে হিসাব নিকাশ না দিয়ে । তুমিছেলেমেয়ে নিয়ে শুরু হয়ে গেছে এবার তোমার পালাছেলেটিকে নাকি বখাটে বাবর বানাতে চাইছে শালা । কলেজে যাবার পথের পাশেবাবর এ্যানড্ গং প্রতিদিন আসেকুৎসিত হাসি হাসে আর কাশেওড়নাটা ধরে টানাটানি করে বানিয়েছে ফালাফালা । দাড়িওয়ালা ওসি বড় জ্ঞানী লোকবললেন , এটা সামাজিক রোগআদিকাল থেকে আছে এই ঝোঁকবোরখা না পরে বেড়ায় মেয়েরা , আমাদের হয় জ্বালা । বোঝেনি মেয়েটা সময় থাকতেনিজেকে এখন লুকিয়ে রাখতেএসিডে পোড়ানো মুখটা ঢাকতেবোরখা কিনেছে কালো দুই খানা একদম ঢিলেঢালা । আমিসবচেয়ে ভাল আমি আছি বাবা ,  ঝুট ঝামেলাটা নাইযখন যা খেতে মন চায় সেটা প্রাণভরে খেতে পাই । দু ’ বছর আগে বাংলা খেতামমাঝে মাঝে কিছু বিদেশী পেতামগাঁজার আসরে বিকেলে যেতামএখন খাচ্ছি হেরোইন ,  তবে ভাল লাগে ইয়াবাই । বাবার পকেট ফাঁকা হয়ে গেছেমায়ের গয়না হাপিশ হয়েছেবোনের ফোনটা কোথা হারিয়েছেকে জানেরে বাবা , নেশায় হারিয়ে নিজেরই হদিশ নাই । কিছু খাই , কিছু বেচাকেনা করিমামারা ধরলে হাতে পায়ে ধরিযদি কিছু চায় , দিয়ে কেটে পড়িআর যদি রফা না হয় সেদিন হাজতে রাত কাটাই । এই কবিতাটি ৮ / ২ / ১১ তারিখের কালের কণ্ঠে ছাপা হয়েছিল ।  কবিতাটি এখনও প্রাসঙ্গিক বিধায় ব্লগার বন্ধুরা যারা এটি পড়েননি ,  তাদের জন্য ব্লগে প্রকাশ করলাম ।  ধন্যবাদ । 
                    





গল্পঃ নিষ্কলুষ পাপী



                        কবিগুরু রবীন্দ্রনাথ ঠাকুরের প্রতিবেশী জনৈক ব্যবসায়ী তার নতুন ব্যবসা প্রতিষ্ঠানের জন্য একটা সুন্দর বাংলা নাম চান ।  বাংলা কবিতা লিখে নোবেল প্রাইজ পাওয়া কবিগুরুর চেয়ে এ কাজে উপযুক্ত ব্যক্তি আর কে আছে ?  ব্যবসায়ী কবিগুরুর শরণাপন্ন হলেন ।  কবিগুরু জিজ্ঞেস করলেন ,   ‘ তোমার কি ব্যবসা , হে ?  ’  ‘ আজ্ঞে ,  জুতোর দোকান ।  ’ কবিগুরু একমুহূর্ত ভেবে নিয়ে বললেন ,   ‘ দোকানের নাম দাও শ্রীচরণেষু ।  ’ তাই হলো ।  জুতার দোকানের নাম হলো  ‘ শ্রীচরণেষু ’  । ব্যবসার সাথে দোকানের নামের এমন চমৎকার সাদৃশ্যের কথা আমার বইয়ে পড়া ।  তবে চোখে দেখাও একটি আছে ।  এবং সেটি আমাদের এই শহরেই ।  দোকানের নাম  ‘ শেষ বিদায় ’  ।  সাইনবোর্ডে বাংলা নামের নিচে আরবী ও বাংলাতে লেখা  ‘ কুল্লু নাফসিন জায়েকাতুল মওত ।  দুনিয়ার সকল জীবকে মৃত্যুর স্বাদ গ্রহন করিতে হইবে ।  ’  মুসলমানদের মৃত্যু পরবর্তী দাফন কাফনের যাবতীয় সরঞ্জাম এই দোকানে কিনতে পাওয়া যায় ।  কাফনের কাপড় ,  ফিতা ,  আগরবাতি ,  মোমবাতি ,  দিয়াশলাই ,  গোলাপজল ,  বাঁশের তৈরি মাচা ,  টুকরা করে কাটা বাঁশ ,  চাটাই ,  পলিথিন ,  কোদাল ,  বেলচা ,  সাবান ,  টিস্যু পেপার সবই পাওয়া যায় । এই দোকানের মালিক আব্দুর রহমান ।  মাঝবয়সী পরহেজগার মানুষ ।  পরনে পাজামা - পাঞ্জাবি ,  মুখে দাড়ি ,  মাথায় গোল টুপি ।  আর একজন পরহেজগার লোককে কর্মচারী নিয়ে তিনি দোকান চালান ।  নানারকম ব্যবসা করে লোকসান দিয়ে শেষে আব্দুর রহমান বুদ্ধি করে এই ব্যবসা খুলেছেন ।  শহরে এমন দোকান আর দ্বিতীয়টি নেই ।  দোকানের বেঁচাকেনার নিয়ম কানুন আর পাঁচটা দোকানের মতো নয় ।  প্রতিটি দ্রব্যের নির্ধারিত দাম ।  দ্রব্যটির গায়ে সাঁটানো কাগজে দাম লেখা থাকে ।  যেমন -  কাফনের কাপড়ঃ ঢাকা হইতে ক্রয়মূল্য ২৮০ /  - টাকা ,  পরিবহন ও কুলি খরচ ৮ / ৬০টাকা ,  কাপড় কাটা ও ফিতা তৈরির দর্জি খরচ ১০ /  - টাকা ,  প্যাকিং খরচ ৩ / ৪০টাকা ,  সর্বমোট ৩০২ /  - টাকা ।  ৫ %  হারে মুনাফাসহ বিক্রয়মূল্য ৩১৭ / ১০টাকা ।  ০ / ১০টাকা ছাড়ে চূড়ান্ত বিক্রয়মূল্য ৩১৭ /  - টাকা । দোকানের এসব নিয়ম কানুন মেনে চলার ব্যাপারে আব্দুর রহমান খুব সচেতন লোক ।  তার কাছে পান থেকে চুন খসানোর উপায় নেই ।  কোন আইটেমেই তিনি পাঁচ শতাংশের বেশি লাভ করেন না ।  তাই দর কষাকষির কোন সুযোগ নেই ।  তবে কাস্টোমারের সাথে ব্যবহারের ক্ষেত্রে তিনি ও তার কর্মচারী খুবই আন্তরিক ।  তাদের কোন কথা বা ব্যবহারে কাস্টোমার যাতে কষ্ট না পায় ,  সেদিকে তাদের কড়া নজর থাকে ।  বিশেষ করে এসব পন্য যারা কিনতে আসে ,  তাদের মানসিক অবস্থা বিবেচনায় আব্দুর রহমান ও তার কর্মচারীকে কথাবার্তা ও আচার আচরনে যথাসম্ভব সতর্ক থাকতে হয় ।  পন্য বিক্রি ছাড়াও আব্দুর রহমান ক্রেতাদের নানাভাবে সাহায্য করার চেষ্টা করেন ।  যেমন ,  গোরখোদকের প্রয়োজন হলে তার মোবাইল নম্বর সরবরাহ করা অথবা নিজে সরাসরি কথা বলে ব্যবস্থা করে দেওয়া ।  কর্মচারীকে সিটি কর্পোরেশনে পাঠিয়ে কবরের জন্য নির্ধারিত ফি জমা দিয়ে রসিদ সংগ্রহের ব্যবস্থা করা ।  গোরস্থানের তত্ত্বাবধায়ককে ফোন করে কবরের জন্য ভালো জায়গার অনুরোধ করা ।  ব্যবসায়ীকপ্রয়োজনে এসব লোকজনের সাথে আব্দুর রহমানকে সুসম্পর্ক রেখে চলতে হয় ।  আর আব্দুর রহমানের অমায়িক ব্যবহারের কারণে তারাও তার কথা ফেলতে পারে না । তবে আশ্চর্য হলো ,  এতো কিছুর পরেও আব্দুর রহমানকে তার মহল্লার লোকজন এড়িয়ে চলে ।  তাদের ধারনা ,  আব্দুর রহমানের সাথে সাক্ষাৎ হওয়া শুভ লক্ষণ নয় ।  এমন ধারনার অবশ্য কিছু ভিত্তি আছে ।  কিছু কাকতালীয় ঘটনা তাদের মনে আব্দুর রহমান সম্পর্কে এমন বিরূপ ধারনার জন্ম দিয়েছে ।  যেমন -  আব্দুর রহমানের দোকানে বসে গল্পগুজব করে সন্ধ্যের পর বাড়ি ফিরে প্রতিবেশী কলেজ শিক্ষক আমানউল্লাহ বুকে ব্যথা অনুভব করলেন ।  তাঁকে হাসপাতালে নিতে নিতে সব শেষ ।  আমানউল্লাহ মোটাসোটা বয়স্ক মানুষ ।  তাঁর ব্যাপারটা না হয় স্বাভাবিক বলে ধরে নেয়া যায় ।  কিন্তু ইউনুস আলির ব্যাপারটাকে কি বলবেন ?  ইলেকট্রিক মালামালের দোকানদার চল্লিশ বছর বয়সী ইউনুস আলি এক শুক্রবার মসজিদে আব্দুর রহমানের পাশে দাঁড়িয়ে নামাজ পড়ে পরের শুক্রবার সকাল দশটায় হাসপাতালে ভর্তি হলো ।  পেটে তীব্র ব্যথা ।  এ্যাপেনডিক্স ফেটে ঐ দিন দুপুরেই সে মারা গেল ।  ডাক্তাররা পরীক্ষা নিরীক্ষা শেষে অপারেশন করার সুযোগ পেলেন না ।  এই ঘটনার পর মসজিদে আব্দুর রহমানের পাশে কেউ দাঁড়াতে চায় না ।  তিনি মসজিদে না এলে বরং মুসল্লিরা আরো খুশি হয় ।  ফিরোজ ইকবাল মেডিক্যাল রিপ্রেজেন্টেটিভ ।  ছটফটে হাসিখুশি তরুণ ।  কোম্পানি থেকে সে নতুন মোটর সাইকেল পেয়েছে ।  সেটি চালিয়ে সে অফিসে যাওয়ার সময় কি মনে করে  ‘ শেষ বিদায় ’ এর সামনে একটু থামলো ।  আব্দুর রহমানকে সালাম দিয়ে বললো ,   ‘ চাচা ,  এটা কোম্পানি থেকে পেলাম ।  ’  ‘ তাই নাকি ?  ’  আব্দুর রহমান খুশি হয়ে বললেন ,   ‘ খুব ভালো হয়েছে , বাবা ।  তোমার দূর দূরান্তে যাতায়াতের খুব সুবিধা হলো ।  ’  ‘ জি ,  চাচা ।  দোয়া করবেন ।  ’ লোকে বলে ,  আব্দুর রহমান দোয়ার বদলে বদদোয়া করেছিলেন ।  সেদিন বিকেলেই মোটর সাইকেল নিয়ে দ্রুতগামী ট্রাকের সাথে মুখোমুখি সংঘর্ষে ফিরোজ মারা গেল ।  স্পট ডেড । মহল্লার গৃহবধূরা বলে ,  যত মানুষ মরবে ,  আব্দুর রহমানের তত লাভ ।  এই লোক সাক্ষাৎ আজরাইল ।  এর সাথে কথা বলা তো দূরে থাক ,  দেখা হলেও বিপদ আছে ।  আত্মীয়স্বজনরাও তাকে এড়িয়ে চলে ।  বিয়ে শাদি ,  শালিস বৈঠক কোথাও তাকে ডাকা হয় না ।  ভোটের সময় ভোট চাইতে কেউ তার বাড়ি যায় না ।  চেনা জানা ভিক্ষুকরাও তার বাড়ি এড়িয়ে চলে । আব্দুর রহমানের বউ ছেলেমেয়েরা এই ব্যবসা ছেড়ে দেওয়ার জন্য কাকুতি মিনতি করে ।  আব্দুর রহমান বলেন ,   ‘ ব্যবসা ছেড়ে দিলে তোমাদের খাওয়াবো কি ?  ’  ‘ অন্য ব্যবসা করো ।  ’  ‘ অন্য ব্যবসার হাল তো দেখলে !  ঠিকাদারি করতে গিয়ে বাপ দাদার রেখে যাওয়া জমি জমা তো সব গেল ।  পোলট্রি খামার করে নগদ টাকা যা ছিল তা ’  তো গেলই ,  মানুষের কাছেও দেনা হয়ে গেলাম ।  খড়ির আড়ত করে লোকসান হলো ।  পাড়ার লোকজন বাঁকি খেয়ে আমার মুদিখানায় লাল বাতি জ্বালিয়ে দিল ।  এখন আমি কি করবো , বলো ?  ’ বউ হাত জোড় করে অনুরোধ করে ,   ‘ আল্লার দোহাই লাগে ।  এই ব্যবসা তুমি ছেড়ে দাও ।  তোমার জন্য তোমার ছেলেমেয়েরা পর্যন্ত পাড়ায় একঘরে হয়ে গেছে ।  আমিও কারো সাথে মিশতে পারি না ।  দরকার হলে আমরা একবেলা খাবো ,  একবেলা খাবো না ।  ’  ‘ আরে পাগল ,  সেই একবেলার খাবারই বা আসবে কোত্থেকে ?  ’ আব্দুর রহমান বউ ছেলেমেয়েকে বোঝাতে পারেন না ।  এই ব্যবসা করে পেটের ভাতটা অন্ততঃ হচ্ছে ।  ছেড়ে দিলে কি হবে ,  সে চিন্তায় তার মাথা ঘোরে ।  তার তিন মেয়ের বড়টির বিয়ে ঠিক হলো দূরের এক গ্রামে ।  ছেলে সৌদি আরব থাকে ।  বিস্তর কাঁচা পয়সা রোজগার করে ।  দেশে তার বৃদ্ধা মা আর এক বিধবা বোন ছাড়া আর কেউ নেই ।  বিয়ে করে সে বউকে সৌদি আরবে নিয়ে যেতে চায় ।  আব্দুর রহমান ঘটককে আগাম কিছু টাকা দিয়ে খুশি করলেন ।  কিন্তু সেই বিয়ে হলো না ।  ছেলে দেশে আসার এক সপ্তাহ আগে রোড এ্যাকসিডেন্টে মারা গেল । আব্দুর রহমান দোকানের সাইনবোর্ড নামিয়ে ফেলে নতুন সাইনবোর্ড লাগালেন ।   ‘ রহমান এন্টারপ্রাইজ ।  ’  ভুষিমালের দোকান ।  খেসারি ,  মসুর ,  ছোলা ও গমের ভুষির সাথে সরিষা ,  তিল ,  তিসি ও মসিনার খৈল বিক্রির ব্যবসা ।  কিন্তু খদ্দের আসে না ।  রাস্তার ওপাশে নিবারন দাসের ভুষিমালের দোকানে সারাদিন ভিড় ,  অথচ আব্দুর রহমানের দোকান ফাঁকা ।  কর্মচারীকে দু ’ মাস বসিয়ে বেতন দেওয়ার পর তাকে ছাঁটাই করে তিনি একাই দোকান চালাতে লাগলেন ।  এভাবে কয়েক মাস পুঁজি ভাঙ্গিয়ে চলতে চলতে যখন তার পিঠ দেয়ালে ঠেকে গেল ,  তখন তিনি আবার ব্যবসা পরিবর্তন করলেন ।  দোকানের সাইনবোর্ড ঠিকই থাকলো ,  কিন্তু এবার খাতা ,  কাগজ ,  কলম ,  পেনসিল এসবের ব্যবসা ।   ‘ রহমান এন্টারপ্রাইজের ’  কাছাকাছি কিছু স্কুল কলেজ আছে ।  অনেক ছাত্র ছাত্রী তার দোকানের সামনে দিয়ে যায় ।  এবার নিশ্চয় ব্যবসা হবে ।  আব্দুর রহমান আশায় বুক বাঁধলেন । কিন্তু পনের দিনেও একটা খাতা বা এক দিস্তা কাগজ বিক্রি হলো না ।  আব্দুর রহমান সারাদিন খদ্দেরের আশায় চাতক পাখির মতো তাকিয়ে থাকেন ।  চার মাসে তিনটা খাতা ,  এক দিস্তা কাগজ আর দুটো বল পেন বিক্রি হলো ।  মুনাফা হলো সাড়ে সাত টাকা ।  আব্দুর রহমান তবু দোকান খুলে বসে থাকেন ।  ইদানিং আর শুধু বসে থাকেন না ,  দোকানের কাগজ ও খাতায় নিবিষ্টচিত্তে লেখালেখি করেন ।  কি লেখেন ,  কেউ জানে না ।  কারো জানারও আগ্রহ নেই । অগ্রহায়ন মাস শেষ হয়ে পৌষ মাস এলো ।  আব্দুর রহমান রাতে দোকান বন্ধ করে বাড়ি ফেরার সময় গায়ে চাদর জড়িয়েও ঠাণ্ডায় কাবু হয়ে যান ।  মাঘ মাসে গায়ে চাদর জড়িয়ে কান ঢাকা উলের টুপি পরে সকালে ঠক ঠক করে কাঁপতে কাঁপতে দোকানে যান ।  বেঁচাকেনা নেই ।  তবু দোকান খুলে তিনি জবুথুবু হয়ে বসে থাকেন ।  খুব শীত ।  ঠাণ্ডায় হাত পা থর থর করে কাঁপে ।  আজ ক ’ দিন থেকে সকালে বাড়িতে নাস্তা হয় না ।  এক কাপ গরম চা খেতে পেলেও ভালো হতো ।  কিন্তু চা খাওয়া হয় না ।  দোকানের ভাড়া বকেয়া পড়ায় মালিক দোকান ছেড়ে দিতে বলেছে ।  কয়েক মাস বিদ্যুৎ বিল না দেয়ায় পিডিবির লোক এসে সংযোগ কেটে দিয়ে গেছে ।  আজ সন্ধ্যের আগে দোকান বন্ধ করে বাড়ি ফিরতে হবে ।  ঘরে চাল না থাকায় দুপুরের আগে চাল নিয়ে বাড়ি ফেরার তাগিদ আছে ।  কিন্তু তা ’  বোধহয় আর হবে না । আব্দুর রহমান দোকানের তাক থেকে খাতা কলম নামিয়ে কাঁপা কাঁপা হাতে লিখতে থাকেন ।  মাথা নিচু করে বিরামহীন শুধু লিখেই চলেন তিনি ।  সকাল গড়িয়ে দুপুর ,  দুপুর গড়িয়ে বিকেল ,  তারপর সন্ধ্যের আঁধার নেমে এলে তার লেখালেখি বন্ধ হয় ।  দোকানের সাটারিংপাল্লা টেনে নামিয়ে তালা লাগিয়ে আব্দুর রহমান হাঁপিয়ে ওঠেন ।  দোকানের বারান্দায় বসে একটু জিরিয়ে নিয়ে তিনি ধীর পায়ে বাড়ির দিকে রওনা দেন ।  তার হাত পা ঠাণ্ডায় অসাড় হয়ে আসে ।  শুধু চোখ দুটো খোলা রেখে আপাদমস্তক চাদর জড়িয়ে হাঁটতে থাকেন তিনি ।  বুকের ভেতর দুর্বল হৃৎপিণ্ডটা তখনো ধুক ধুক করে জানান দিচ্ছে যে ,  আব্দুর রহমান বেঁচে আছেন । এক সপ্তাহ পর আব্দুর রহমানের ছেলে ও আশেপাশের দোকানদারদের সাক্ষী রেখে দোকান মালিক তালা ভেঙ্গে  ‘ রহমান এন্টারপ্রাইজ ’  খুললেন ।  দেখা গেল ,  দোকানের কাগজ ,  কলম ,  খাতা ,  পেনসিল সব মেঝের ওপর ছড়িয়ে ছিটিয়ে পড়ে আছে ।  খাতা ও কাগজে অসংখ্যবার শুধু একটা কথাই লেখাঃ কুল্লু নাফসিন জায়েকাতুল মওত ।  দুনিয়ার সকল জীবকে মৃত্যুর স্বাদ গ্রহন করিতে হইবে ।  ( সত্য ঘটনার ছায়া অবলম্বনে )  *  *  *  *  *  *  *  *  *  *  *  *  *  *  *  *  *  *  *  *  *  *  * 
                    





রসরচনাঃ চুল নিয়ে চুলচেরা



                         (  ব্লগার বন্ধুদের মধ্যে যাদের মাথায় চুল নেই ,  এই লেখাটি তাদের উদ্দেশ্যে উৎসর্গ করলাম  ) সম্প্রতি সাদাকালো  ( মানে কাঁচাপাকা )  ও রঙিন  ( মানে ডাই করা )  চুল নিয়ে চারদিকে বেশ কথাবার্তা হচ্ছে ।  একটি পত্রিকার শিরোনাম দেখলাম ,   ‘ রাজনীতিতে চুলাচুলি ।  ’  ফেবুতে একটা কমেন্ট দেখলাম ,   ‘ যাদের মাথায় চুল নেই ,  তারা কী করবে ?  ’  খুব গুরুতর প্রশ্ন । আমার নিজের মাথায় যে ক ’ টা চুল আছে ,  তা ’  গুনে শেষ করতে পনের বিশ মিনিটের বেশি লাগার কথা নয় ।  এ অবস্থায় আমিই বা কী করবো ?  আমার কাজ হলো লেখালেখি করা ।  কিন্তু এমন বিরল কেশ মানুষের পক্ষে চুল নিয়ে লেখালেখি করা অনেকটা অনধিকার চর্চার মতো ।  তারপরেও এক ব্লগার বন্ধুর অনুরোধে আজ ঢেঁকি গিলতে বসে গেলাম । চুল - দু ’  অক্ষরের একটা ছোট্ট শব্দ ।  অথচ এর ব্যঞ্জনা  ( Figurative mode of expression )  অনেক ।  সাধারনতঃ মেয়েদের ক্ষেত্রে এই Figurative mode of expression বেশি লক্ষ্যনীয় ।  তবে আজকাল শ্যাম্পু ,  জেল ,  ডাই ,  কন্ডিশনার ইত্যাদি ব্যবহারের ক্ষেত্রে ছেলে মেয়ের মধ্যে পার্থক্য অনেক কমে এসেছে ।  আমাদের যুগে  ( মানে আমরা যখন ছেলে মেয়ে ছিলাম )  এসব তো দূরের কথা ,  টয়লেট সাবান না থাকলে কাপড় কাচার হুইল সাবান দিয়ে মাথার চুল পরিস্কার করেও আমরা ক্লাসে গেছি ।  এখনকার ছেলেমেয়েরা এ কথা শুনলে নির্ঘাত আঁতকে উঠবে । তবে ব্যাতিক্রম যে সে যুগে ছিল না ,  তা ’  নয় ।  যেমন ,  আমার বন্ধু আফতাব ।  স্বাধীনতার আগে থেকেই আমরা তাকে চুল নিয়ে নানা কসরত করতে দেখে আসছি ।  নাইন টেনে পড়ার সময় সে চুলে জবজবে করে শর্ষের তেল মেখে পরিপাটি করে আঁচড়ে ক্লাসে আসতো ।  তার দুই চিপ গড়িয়ে শর্ষের তেল চুঁয়ে গালের ওপর এসে পড়তো ।  অংক টিচার জামীল স্যারের একটা বদভ্যাস ছিল ।  ক্লাসের কোন ছাত্র অংক না পারলে শাস্তি স্বরূপ তার চিপ ধরে তিনি টেনে তুলতেন ।  আফতাবের বেলায় তাঁর হাতের আঙ্গুল বার বার পিছলে যেতো । দেশ স্বাধীন হবার পর আফতাবের চুল বদলে গেল ।  সে চুলে শর্ষের তেল মাখা বন্ধ করলো এবং মুক্তিযোদ্ধা না হয়েও যুদ্ধফেরত মুক্তিযোদ্ধাদের মতো বাবরি চুল রাখা শুরু করে দিল ।  এই ফ্যাশনটা কয়েক বছর কন্টিনিউ করার পর তার বাবরি চুলে অরুচি হলো ।  তখনকার জনপ্রিয় সুইডিশ ব্যান্ড  ‘ বনি এম ’  - এর এক সদস্যের অনুকরণে সে সেলুনে গিয়ে চুলের ছাঁট বদলে ফেললো ।  মাথার মাঝখানে ঘাড় থেকে কপাল পর্যন্ত লম্বা ও দুই ইঞ্চি চওড়া সজারুর কাঁটার মতো এক গোছা চুল রেখে দু ’ পাশে চেঁছে ফেললো ।  আমরা অবাক হয়ে ওর দিকে তাকিয়ে থাকলে সে বললো ,   ‘ এটা পাঙ্ক ।  ’  ইউরোপে এই পাঙ্ক নাকি লেটেস্ট ফ্যাশন । অবশ্য পাঙ্কও বেশিদিন টিকলো না ।  সম্ভবতঃ ১৯৭৮ সালের দিকে আফতাবসহ আমরা কয়েক বন্ধু গর্দানি পাসপোর্টে ভারতে গেলাম হিন্দি সিনেমা দেখতে ।  জানেনই তো ,  সেই সময় বাংলাদেশে হিন্দি সিনেমা দেখার কোন সুযোগ ছিল না ।  তো এই গর্দানি পাসপোর্টটা কী ?  এই পাসপোর্টের শানে নজুল হলো ,  এটা আসলে কোন পাসপোর্টই নয় ।  সীমান্তের এপারে বিডিআরকে কুড়ি টাকা আর ওপারে বিএসএফকে দশ রুপী নজরানা দিলে তারা আমাদের ঘাড়ে  ( মানে গর্দানে )  ধাক্কা দিয়ে ভারতীয় ভূখণ্ডে ঢুকিয়ে দিত ।  আবার ভারত থেকে ফেরত আসার সময় আমরা একই পদ্ধতিতে বাংলাদেশ ভূখণ্ডে ঢুকে পড়তাম ।  ভারতে যাতায়াতের এই চমৎকার সিস্টেমকে আমরা গর্দানি পাসপোর্টে যাতায়াত বলে অভিহিত করতাম ।  এই পাসপোর্টে আমরা সেই সময় অনেকবার ভারতে যাতায়াত করেছি । তো সেবার ভারতে গিয়ে হিন্দি ছবি  ‘ শোলে ’  দেখার পর আমাদের আফতাব হয়ে গেল অমিতাভ ।  মাথা ভর্তি চুলের মাঝ বরাবর সিঁথি কেটে সে অমিতাভ বচ্চনের হাঁটা চলা রপ্ত করে ফেললো ।  বন্ধুদের মধ্যে সে তুলনামুলক লম্বা ছিল বলে আমরা তাকে খেতাব দিলাম  ‘ বাংলার অমিতাভ ’  ।  কেউ কেউ বলতো ,   ‘ গরীবের অমিতাভ ’  । কিন্তু এই খেতাবও সে বেশি দিন ধরে রাখতে পারলো না ।  আশির দশকে  ‘ ডিসকো ড্যান্সার ’  ছবি দেখার পর সে নায়ক মিঠুন চক্রবর্তীর অনুকরণে কানের ওপর থেকে দুই চিপ চেঁছে উধাও করে দিল এবং শীত গ্রীষ্ম সব মৌসুমে গলায় মাফলার জড়িয়ে চলাফেরা করতে লাগলো । বিয়ে করার পর বউয়ের গুঁতো খেয়ে সে মাফলার খুলে ফেললো বটে ,  কিন্তু তার চুলের মিঠুন কাট থেকে গেল ।  ১৯৮৫ সালের দিকে সে তার বন বিভাগের চাকরিতে বদলী হয়ে চলে গেল বান্দরবান ।  ঈদ পালা পার্বণে বাড়ি এলে দেখতাম ,  তার চুলে আর মিঠুন কাট নেই ।  পরিবর্তে নতুন ফ্যাশন ডাই ।  চুলের এখানে কালো ,  ওখানে লাল ,  এমনকি হলদেটে সাদাও ।  তবে বয়সের কারণে তার মাথা ভর্তি চুল অনেকটাই পাতলা হয়ে এসেছে । এরপর গত বছর ঈদের সময় দেখা হলো আফতাবের সাথে ।  জীবনে এই প্রথম দেখলাম ,  ওর চুলে কোন ফ্যাশন নেই ।  মাথায় চুলই নেই তো ফ্যাশন হবে কোত্থেকে ?  ওর বউয়ের কাছে শুনলাম ,  কিছুদিন সে নাকি উইগ  ( পরচুলা )  পরে চলাফেরা করেছে ।  পরে ছেলেমেয়েদের ধমক খেয়ে উইগ খুলে ফেলেছে । আফতাবের চা ,  পান ,  বিড়ি - সিগারেট কোন কিছুরই নেশা ছিল না ।  পোশাক আশাকেও সে যে খুব ধোপ দুরস্ত ছিল ,  এমন নয় ।  তার একটাই শখ ছিল চুলের ফ্যাশন করা ।  শেষ বয়সে এসে চুলের অভাবে তার সেই শখটাও গেল ।  এই কারণেই কী না জানিনা ,  চুলকে বলা হয় মীর জাফর ।  বুড়ো বয়সে ,  যখন মাথায় রোদ বৃষ্টি সহ্য হয়না ,  তখনই নাকি সে ফাঁকি দিয়ে পালায় ।  সারা জীবন তার যত্ন আত্যির কথা একটুও মনে রাখে না । রচনাঃ ২৩ / ০৮ / ২০১৩ *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  * 
                    





গল্পঃ এক কাপ হরলিকস



                        অফিশিয়াল ট্রেইনিংয়ে ঢাকার তেজগাঁওয়ে আমাদের ট্রেনিং সেন্টারের হোস্টেলে ছিলাম ।  সেটা ১৯৯৩ সালের কথা ।  তিন মাসের ট্রেইনিং শেষে আমার বাড়ি ও কর্মস্থল রাজশাহী ফেরার এক সপ্তাহ আগের ঘটনা ।  ফার্মগেট ওভারব্রিজে একজন ভাসমান বিক্রেতার কাছ থেকে এক বোয়ম হরলিকস কিনে ঠকেছিলাম । তখন কাঁচের বোয়মে হরলিকস বিক্রি হতো ।  বিক্রেতা মধ্যবয়সী ।  পরনে জীর্ণ পোশাক ।  মুখে খোঁচা খোঁচা দাড়ি ।  সে একটা কাপড়ের পুটলি থেকে এক বোয়ম হরলিকস বের করে হাতে নিয়ে আমার সাথে সাথে হাঁটছিল আর অত্যন্ত করুণ স্বরে সেটি কেনার জন্য আমাকে বার বার অনুরোধ করছিল ।  সে বলছিল ,  দোকানে এই হরলিকসের দাম একশো ষাট টাকা ।  একশো টাকা পেলেই সে হরলিকসটি আমাকে দিয়ে দেবে । আমি মাঝে মধ্যে হরলিকস কিনতাম বলে দাম জানা ছিল ।  বিক্রেতার কথা ঠিক ।  দোকানে এটির দাম একশো ষাট টাকাই ।  তাই বিস্মিত হয়ে বললাম ,   ‘ তুমি এতো কম দামে দিচ্ছ কিভাবে ?  ’  উত্তরে কাঁদো কাঁদো হয়ে সে যা বললো ,  তা ’ এরকমঃ সে গুলিস্তানের একটি কনফেকশনারি দোকানে চাকরি করে ।  বেতন খুবই কম ।  সেই বেতনও দোকান মালিক ঠিকমতো দিতে চায় না ।  ফলে পরিবার ও ছেলেমেয়ে নিয়ে তার অনাহারে থাকার দশা ।  তাই বাধ্য হয়ে দোকানের স্টক থেকে সে এক বোয়ম হরলিকস চুরি করে বিক্রি করতে নিয়ে এসেছে ।  বেতন পেলে এক বোয়ম হরলিকস বিক্রি দেখিয়ে মহাজনের ক্যাশ আবার সে পূরণ করে দেবে ।  অভাবে স্বভাব নষ্ট আর কি ! আমি হরলিকসের বোয়ম পরখ করে কোন অস্বাভাবিকতা দেখলাম না ।  খাপ খুলে দেখলাম বোয়মের মুখ যথাযথভাবেই এ্যালুমিনিয়াম ফয়েল দিয়ে সিল করা আছে ।  কম দামে হরলিকস কেনার লোভ হলো ।  তা ’  ছাড়া লোকটির দুর্দশা দেখে তার প্রতি সহানুভূতিও হচ্ছিল ।  বললাম ,   ‘ ষাট টাকায় দেবে ?  ’  চোরাই মাল ,  যত কম দামে কেনা যায় !  চুরির ওপর বাটপাড়ি আর কি ! আমার দাম শুনে লোকটি প্রায় কেঁদে ফেললো ।  চোরাই মাল যথাসম্ভব দ্রুত বিক্রি করে কেটে পড়ার জন্য সে তাড়াহুড়ো করছিল ।  আর সন্ত্রস্ত চোখে এদিক ওদিক তাকাচ্ছিল ।  আমি তার এই অসহায় অবস্থার সুযোগ নেয়ার চেষ্টা করছিলাম ।  শেষে দর দাম করে আশি টাকায় রফা হলো ।  লোকটি অতি দ্রুত হরলিকসের বোয়ম আমার হাতে গছিয়ে দিয়ে টাকা নিয়ে নিমেষে উধাও হয়ে গেল । একশো ষাট টাকার মাল আশি টাকায় পাওয়া গেল ।  আমার তৃপ্তির শেষ ছিল না ।  আমার হাসিমুখ দুই কান পর্যন্ত ছড়িয়ে গেল । কিন্তু এই হাসিমুখ গোমড়া হতে এক বেলার বেশি সময় লাগলো না ।  হরলিকস কিনেছিলাম সকাল দশটার দিকে ।  বিকেলে ট্রেইনিং সেন্টারের হোস্টেল রুমে ফিরে এক কাপ হরলিকস বানিয়ে খাওয়া যাক ভেবে হিটারে পানি গরম করলাম ।  কিন্তু বোয়মের খাপ খুলে এ্যালুমিনিয়াম ফয়েলের সিল খুলতে গিয়ে দেখলাম সেটি আপনা থেকেই খুলে আমার হাতে চলে এলো ।  এ রকম তো হবার কথা নয় ।  ব্যাপার কী ?  বোয়মের ভেতর উঁকি মেরে দেখলাম হরলিকস ঠিকই আছে ।  বোয়মের গায়ে লেখা মেয়াদ উত্তীর্ণের তারিখও ঠিক আছে ।  তাহলে এ রকম হলো কেন ?  নিশ্চয় কারখানায় সিল করার সময় ফয়েলটি কারিগরি ত্রুটির কারণে ঠিকমতো লাগেনি ।  যাক গে , এটা তেমন কোন সমস্যা নয় । এক কাপ গরম পানিতে দুই চামচ হরলিকস আর এক চামচ চিনি মিশিয়ে নাড়াচাড়া করে দেখলাম , হরলিকস পানির সঙ্গে ঠিকমতো মিশছে না ।  কাপের নিচে স্তূপ হয়ে জমে থাকছে ।  আর চিনি গুলে গিয়ে ওপরের পানি সামান্য ঘোলা দেখাচ্ছে ।  ব্যাপার কী ?  কাপে চুমুক দিয়ে পরখ করতে গিয়ে আমি বেকুব ।  আঁশটে গন্ধ আর কষযুক্ত স্বাদে আমার বমি হওয়ার উপক্রম ।  থু থু করে মুখ থেকে সেগুলো জানালা দিয়ে বাইরে ফেলে ভালো পানি দিয়ে কুলি করলাম ।  তারপর কাপের পানি ফেলে দিয়ে নিচে জমে থাকা হরলিকস (  ?  ) চামচে তুলে পরখ করে দেখলাম ,  সেগুলো বিস্কিট কালারের কাঠের গুঁড়ো বা ঐ জাতীয় কিছু । ঠিক এই সময় আমার রুমমেট কুষ্টিয়া থেকে আসা ট্রেইনি শহিদুল্লাহ সাহেব রুমে ঢুকে শার্ট খুলতে খুলতে বললেন ,   ‘ কী হেনা সাহেব , হরলিকস খাচ্ছেন বুঝি ?  ’  আমার আত্মারাম খাঁচাছাড়া হওয়ার দশা ।  কারণ একা তো খাওয়া যায় না ।  শহিদুল্লাহ সাহেব যখন দেখেই ফেলেছেন ,  তখন তাকেও এক কাপ দিতে হয় ।  আমি হড়বড় করে বললাম ,   ‘ না ,  মানে বাড়ি যাওয়ার আগে আমার বাচ্চার জন্য এক বোয়ম কিনলাম তো ।  একটু টেস্ট করে দেখছিলাম আর কী !  ’  ‘ ও আচ্ছা ।  ’ চোরের ওপর বাটপাড়ি ,  তার ওপর আবার একগাদা মিথ্যে কথা ।  মানুষ ঘুষ দিয়ে চাকরি না পেলে বা পরীক্ষার সময় ফাঁস হওয়া ভূয়া প্রশ্নপত্র কিনে প্রতারিত হলেও কেন সে কথা অন্যকে বলতে পারেনা , সেটা হাড়ে হাড়ে টের পেলাম ।  যত যাই হোক ,  নিজেকে তো আর অন্যের সামনে আহাম্মক হিসাবে হাজির করা যায় না ! এই হরলিকস বাড়ি নিয়ে যাওয়ার প্রশ্নই ওঠে না ।  কিন্তু বোয়মটা ফেলবো কোথায় ?  বোয়ম হাতে হোস্টেল থেকে বেরনোর সময় কেউ যদি জিজ্ঞাসা করে , হরলিকস নিয়ে কোথায় যাচ্ছেন ?  তখন কী জবাব দেব ?  অহেতুক আবার কিছু মিথ্যে কথা বলতে হবে ।  অনেক ভেবেচিন্তে গভীর রাত পর্যন্ত অপেক্ষা করলাম ।  শহিদুল্লাহ সাহেব যখন নাক ডেকে ঘুমাচ্ছেন ,  তখন পা টিপে টিপে ঘর থেকে বেরিয়ে হোস্টেলের ছাদে পানির ট্যাঙ্কের আড়ালে হরলিকসের বোয়ম রেখে এলাম ।  সহজে কারো চোখে পড়বে না ।  ঘরে ফিরে এসে বিছানায় শুয়ে আশি টাকা গচ্চা যাওয়ার দুঃখটা ভুলতে চেষ্টা করলাম ।  তবে টাকা গচ্চা যাওয়ার চেয়ে এই কেলেঙ্কারি ফাঁস হয়ে যাওয়ার ভয়েই বাঁকি রাত আর ঘুম হলো না ।  হাজার হলেও মান সম্মান বলে একটা কথা আছে না ! ব্রিটিশ শাসনের প্রথম দিকে এ দেশের বিভিন্ন জেলা প্রশাসনের প্রধান ছিলেন ডিসট্রিক্ট ম্যাজিস্ট্রেট ( ডিএম )  ।  তারা সবাই ছিলেন ব্রিটিশ নাগরিক ।  একবার ইংল্যান্ডের প্রিভি কাউন্সিল থেকে প্রত্যেক ডিএমের কাছে আলাদা আলাদাভাবে একটা করে চিঠি এলো ।  চিঠিতে সংশ্লিষ্ট ডিএমের প্রশাসনাধীন এলাকার স্থানীয় অধিবাসীদের স্বভাব চরিত্র ও মন মানসিকতা সম্পর্কে বিস্তারিত তথ্য সংগ্রহ করে ইংল্যান্ডে পাঠানোর নির্দেশ ছিল ।  ভারতবর্ষকে শক্ত হাতে শাসন করার জন্য এ দেশের মানুষজনের স্বভাব চরিত্র সম্পর্কে সঠিক জ্ঞানের প্রয়োজন থেকেই ব্রিটিশ রাজের এই নির্দেশ ।  তবে চিঠি ছিল মোস্ট কনফিডেনশিয়াল ।  এক জেলার ডিএম জানতেন না যে অন্য জেলার ডিএমকেও একই চিঠি দেয়া হয়েছে ।  তথ্যানুসন্ধান শেষে ডিএমরা রিপোর্ট পাঠালেন ইংল্যান্ডে ।  দেখা গেল কলকাতা ,  মুর্শিদাবাদ ,  নদীয়া ,  বর্ধমান ,  মালদা ,  ঢাকা ,  চট্টগ্রাম ,  রাজশাহী ,  যশোর ,  নোয়াখালী ,  রংপুর ,  দিনাজপুর ইত্যাদিসহ অবিভক্ত বাংলার প্রায় সব জেলার রিপোর্টে দারুণ মিল ।  চুরি - ডাকাতি করা ,  মিথ্যা কথা বলা ,  বিশ্বাসঘাতকতা করা ,  প্রতারণা করা ,  অন্যের অর্থ - সম্পদ আত্মসাৎ করা ইত্যাদি অপকর্ম প্রায় সব জেলার মানুষের সাধারণ প্রবণতা ।  সামান্য অর্থ বিত্ত বা প্রভাব প্রতিপত্তি অর্জনের লোভে এখানকার লোকেরা যে কোন খারাপ কাজ করতে পারে । ডিএমদের পাঠানো এই রিপোর্ট এ দেশের মানুষের স্বভাব চরিত্র ও মন মানসিকতার বিশ্লেষণে হয়তো অতিরঞ্জিত ও একপেশে হতে পারে ।  কেননা নেটিভদের তারা ঘৃণা করতো বলে তাদের কাছে হয়তো আমাদের চরিত্রের অন্ধকার দিকটিই প্রাধান্য পেয়েছে ।  তাছাড়া পৃথিবীব্যাপী সাম্রাজ্য বিস্তারের নিষ্ঠুর অভিযানে ইংরেজদের চেয়ে বেশি কুকর্ম অন্য কোন জাতি করেছে বলে ইতিহাসে লেখা নাই । তারপরেও তাদের তৎকালীন একজন ডিএমের রিপোর্টে লেখা এই মন্তব্যটির প্রতি খেয়াল করুন -   “ এরা প্রতারণা করতে যেমন সিদ্ধহস্ত ,  প্রতারিত হতেও তেমনি সমান পারদর্শী ।  ” পঁয়ষট্টি বছর আগে ব্রিটিশরা চলে গেছে ।  কিন্তু আমাদের মনোজগতে প্রতারণার অবস্থান সম্পর্কে প্রায় আড়াইশো বছর আগে তাদের একজন ডিএমের মন্তব্য আজও প্রাসঙ্গিক বলে মনে হয় ।  আমরা আজো ধুমসে প্রতারণা করে যাচ্ছি এবং প্রতারিত হয়ে চলেছি ।  জাত হিসেবে আমাদের তুলনা নেই ।  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  * এই লেখাটি মাসিক মৌচাকে ঢিল পত্রিকার সেপ্টেম্বর / ২০১২ সংখ্যায়  ( প্রতারণা সংখ্যা )  প্রকাশিত । 
                    





গল্পঃ টাইগার ক্লাব



                        আমাদের মহল্লার আলতাফ ভাই যখন বি এ ক্লাসের ছাত্র ,  আমরা তখন ক্লাস নাইন টেনে পড়ি ।  আলতাফ ভাই ছিলেন খুব পাড়া হিতৈষী মানুষ ।  পাশের পাড়ার ছেলেদের সাথে ফুটবল খেলে আমরা একবার ৫ - ০ গোলে হেরে যাবার পর তিনি আমাদের ডেকে বললেন ,   ‘ এভাবে হবে না ।  ক্লাব তৈরি করতে হবে ।  ’ দেশ স্বাধীন হবার আগের কথা ।  দেশত্যাগী এক হিন্দু পরিবারের ফেলে যাওয়া পতিত জমিতে ক্লাব তৈরি করা হলো ।  বাড়ি বাড়ি ,  দোকানে দোকানে চাঁদা তুলে ইট ,  সিমেন্ট ,  বালু কিনে আমরা নিজেরাই পাঁচ ইঞ্চির দেয়াল গেঁথে বারো হাত বাই ষোলো হাত ক্লাব ঘর তুলে ফেললাম ।  মিস্ত্রী খরচ বাঁচাতে গিয়ে আমাদের হাত সিমেন্ট - বালুতে ফুটো হয়ে গেল ।  কিন্তু ক্লাব ঘর তৈরির উত্তেজনায় হাত ফুটো হবার কষ্ট ধামাচাপা পড়ে গেল ।  আলতাফ ভাই বললেন ,   ‘ সাবাস !  তোরা পারবি ।  ’ ক্লাব ঘরে টিনের ছাউনী দেবার কাজ মিস্ত্রী এনে করা হলো ।  সে কোন মজুরী নিল না ।  হাফ ডজন জর্দা দেওয়া পান খেয়ে হাসিমুখে সে কাজটা করে দিল ।  আলতাফ ভাই বললেন ,   ‘ সাবাস !  খাঁটি দেশপ্রেম কাকে বলে ,  দেখ ।  ’ ক্লাবের নাম দেওয়া হলো  ‘ টাইগার ক্লাব ।  ’  আলতাফ ভাইয়ের পছন্দের নাম ।  কেউ কেউ বললো ,  টাইগারের আগে রয়েল বেঙ্গল দিলে কেমন হয় ?  আলতাফ ভাই ধমক দিয়ে বললেন ,   ‘ চুপ থাক !  আগে টাইগার হয়ে দেখা ,  তারপর রয়েল বেঙ্গল ।  ব্যাটা ,  বিড়ালের মতো পাঁচ গোল খেয়ে এলি ,  লজ্জা করে না ?  মেনি বিড়ালের রয়েল বেঙ্গল হওয়ার শখ !  ’  কথা ঠিক ।  আগে বিড়াল থেকে অন্ততঃ মেছো বাঘ তো হওয়া যাক ,  তারপর না হয় রয়েল বেঙ্গলের কথা ভাবা যাবে ।  আলতাফ ভাই ক্লাবের সভাপতি হলেন ।  একই সাথে তিনি ক্লাবের ম্যানেজার ,  কোচ ও ক্যাশিয়ারও হলেন ।  সাধারণ সম্পাদক পদ দেওয়া হলো আরেক সিনিয়র ভাই অশোক দাদাকে ।  ক্লাবের খেলাধুলা ইনডোর ও আউটডোর দু ’ ভাগে ভাগ করা হলো ।  ইনডোরে থাকবে দাবা ও ক্যারাম ।  আউটডোরে থাকবে ফুটবল ,  হকি আর ক্রিকেট ।  এখনকার মতো তখন ক্রিকেটের এত রমরমা ছিল না ।  হকিও ছিল দায়সারা গোছের ।  আসল খেলা ছিল ফুটবল । তো সেই ফুটবলের জন্য শুরু হয়ে গেল ধুন্ধুমার প্রস্তুতি ।  প্রতিদিন খুব ভোরে আলতাফ ভাইয়ের নেতৃত্বে আমরা পাড়ার ছেলেরা চলে যেতাম রাজশাহী কলেজের মাঠে ।  সেখানে এক ঘণ্টা ফুটবল প্র্যাকটিস করার পর আমরা চলে যেতাম পদ্মার চরে ।  সেখানে বালুর মধ্যে দৌড়াদৌড়ি ।  আলতাফ ভাই হাতে একটা ছড়ি নিয়ে তদারকি করতেন আর মাঝে মাঝে হুংকার দিয়ে বলতেন ,   ‘ সাবাস !  তোরা পারবি ।  ’ অশোক দাদা একটু জবুথুবু টাইপের মানুষ ।  তিনি তাঁর মতো আরও কিছু নির্জীব ছেলেকে নিয়ে ইনডোরে দাবা ও ক্যারাম প্র্যাকটিসে মগ্ন হয়ে থাকতেন ।  আর আমরা বিশ পঁচিশ জন ছেলে আলতাফ ভাইয়ের কোচিং - এ  ‘ কালোমানিক পেলে ’  হওয়ার স্বপ্নে বিভোর । এমন সাংঘাতিক জোশের মধ্যে এসে গেল  ‘ ডিসি কাপ ফুটবল টুর্নামেন্ট ।  ’  শহরের বিভিন্ন ক্লাবের মধ্যে ফুটবল প্রতিযোগিতার বর্ণাঢ্য আয়োজন ।  জেলা প্রশাসক নিজে উপস্থিত থেকে টুর্নামেন্ট উদ্বোধন করেন এবং টুর্নামেন্ট শেষে চ্যাম্পিয়ন ও রানার্স আপ দলের হাতে ট্রফি তুলে দেন ।  আলতাফ ভাই ক্লাবের সবাইকে নিয়ে আলোচনায় বসলেন ।  তাঁর কথা হলো ,  এই টুর্নামেন্টে অংশ নিতেই হবে ।  টাইগার ক্লাবের নাম সারা দেশে ছড়িয়ে পড়ার এটাই মোক্ষম সুযোগ ।  আমরা হাত তালি দিয়ে আলতাফ ভাইয়ের প্রস্তাব সমর্থন করলাম ।  তিনি হুংকার দিয়ে বললেন ,   ‘ সাবাস !  তোরা পারবি ।  ’  টান টান উত্তেজনার মধ্যে দিয়ে মিটিং শেষ হলো । কিন্তু ভজঘট শুরু হলো পরদিন থেকে ।  ডিসি কাপ ফুটবল টুর্নামেন্টে অংশ নিতে হলে ক্লাবের রেজিস্ট্রেশন থাকতে হবে ।  কিন্তু টাইগার ক্লাবের রেজিস্ট্রেশন নাই ।  আলতাফ ভাই দমে যাবার পাত্র নন ।  তিনি অশোক দাদাকে সাথে নিয়ে রাত জেগে বসে বসে রেজুলিউশন ,  মাইনুটস - এসব কী কী সব কাগজপত্র তৈরি করে ফেললেন ।  ব্যাংক এ্যাকাউন্ট খোলা হলো ।  ক্যাশ বই ও এক্সপেন্ডিচার স্টেটমেন্ট তৈরি করা হলো ।  শহরের দু ’ চারজন নামী দামী লোককে ক্লাবের পরিচালনা পরিষদে অন্তর্ভুক্ত করা হলো ।  তারপর সেসব কাগজপত্রের সাথে ক্লাব রেজিস্ট্রেশনের টাইপ করা আবেদনপত্র নিয়ে তিনি দল বেঁধে চলে গেলেন ডিসি অফিসে । তখনকার দিনে খেলাধুলার জন্য ক্লাবের রেজিস্ট্রেশন পাওয়া খুব একটা কঠিন ছিল না ।  এডিসি  ( সার্কেল )  সাহেব টাইগার ক্লাব পরিদর্শনে এলেন ।  তাঁর জন্য এক ডাক্তার সাহেবের চেম্বার থেকে গদিওয়ালা চেয়ার আনানো হলো ।  নানারকম খাবার ও পানীয়র ব্যবস্থা করা হলো ।  তিনি সেসব খাওয়ার পর ঢেকুর তুলতে তুলতে আমাদের উদ্দেশ্যে ভাষণ দিলেন ।  আমরা ঘন ঘন হাত তালি দিয়ে তাঁর ভাষণ দীর্ঘ করে দিলাম ।  কিন্তু এডিসি সাহেবের জন্য তৈরি করে আনা ফুলের মালা তাঁর গলায় পরিয়ে দেওয়ার কথা কারো মনে ছিল না ।  বিদায় নেওয়ার সময় সেটা তাঁর গলায় পরিয়ে দেওয়া হলো ।  আলতাফ ভাই প্যাকেট করা এক পিস নতুন সিল্কের টাই তাঁকে উপহার দিলেন ।   ‘ এসবের কী দরকার ছিল ’  বলতে বলতে এডিসি সাহেব আমাদের তুমুল করতালির মধ্যে গাড়িতে উঠে প্রস্থান করলেন । এক সপ্তাহের মধ্যে ক্লাবের রেজিস্ট্রেশন হয়ে গেল ।  নির্ধারিত ফি জমা দিয়ে ডিসি কাপ টুর্নামেন্টে টাইগার ক্লাবের নাম লেখানো হয়ে গেল ।  খেলোয়াড়দের জন্য সাদা ও সবুজ রঙের কম্বিনেশনে জার্সি বানানো হলো ।  জার্সির বুকে বাঘের মাথার ছাপ ।  পিঠে বড় বড় অক্ষরে ইংরেজিতে লেখা TIGER CLUB  .  আলতাফ ভাই নিজ হাতে আমাদের একজন খেলোয়াড়ের গায়ে জার্সি পরিয়ে দিয়ে ঘুরিয়ে ফিরিয়ে দেখে বললেন ,   ‘ সাবাস !  তোরা পারবি ।  ’ এরপর ভজঘট হলো বুট নিয়ে ।  টুর্নামেন্টে খালি পায়ে খেলা যাবে না ।  অথচ এতদিন আমরা খালি পায়ে খেলে অভ্যস্ত ।  বুট পরে প্র্যাকটিস করতে গিয়ে আমাদের দৌড়ের গতি কমে যায় ।  আলতাফ ভাই হাতের ছড়ি ঘুরিয়ে হুংকার দেন ,   ‘ ফাস্ট ,  ফাস্ট ।  ’  টুর্নামেন্ট শুরুর মাত্র সাতদিন দেরি আছে ।  ফিকচার অনুযায়ী প্রথম দিনেই ডিফেন্ডিং চ্যাম্পিয়ন ব্রাইট স্টার ক্লাবের সাথে নবাগত টাইগার ক্লাবের খেলা ।  এই সাত দিনের মধ্যে বুট পরে খেলায় অভ্যস্ত হয়ে উঠতে হবে ।  অতএব প্র্যাকটিস আর প্র্যাকটিস ।  স্কুল কলেজ ফাঁকি দিয়ে সকাল বিকাল শুধু বিরামহীন প্র্যাকটিস ।  আলতাফ ভাই বাড়িঘর প্রায় ছেড়ে দিয়ে টাইগার ক্লাবের ছেলেদের নিয়ে সারাদিন মাঠে পড়ে রইলেন । তারপর চলে এল সেই বহু প্রতিক্ষিত দিন ।  মাদ্রাসা মাঠে  ( এই নামে একটা বড় মাঠ রাজশাহীতে এখনো আছে )  টুর্নামেন্টের প্রথম খেলা ।  শুরু হবে বিকেল চারটায় ।  সকাল থেকে আমাদের ক্লাবে ও পাড়ায় হৈ হৈ রৈ রৈ অবস্থা ।  পাড়ার ছেলে বুড়ো সবাই টাইগারদের খেলা দেখার জন্য মাঠে চলে এলো ।  চারদিক লোকে লোকারণ্য ।  এত দর্শকের মধ্যে আমরা কোনদিন খেলিনি ।  তাই সবার বুকের মধ্যে একটা ঢিপ ঢিপানি ভাব ।  কিন্তু আলতাফ ভাইয়ের কড়া নির্দেশ ,  সকলের চেহারার মধ্যে একটা ড্যাম কেয়ার ভাব থাকতে হবে ।  আমরা চোখ মুখ কঠিন করে আলতাফ ভাইয়ের নির্দেশ পালন করার চেষ্টা করছি ।  কিন্তু খুব একটা যুতসই হচ্ছে না । ডিসি সাহেব লম্বা চওড়া অবাঙ্গালী অফিসার ।  তিনি দুই দলের খেলোয়াড়দের সাথে হ্যান্ডশেক করে পরিচিত হলেন ।  উদ্বোধনী মঞ্চে দাঁড়িয়ে তিনি কিছুক্ষণ উর্দুতে ভাষণ দিলেন ।  তারপর একসাথে বাঁধা কয়েক ডজন বেলুন উড়িয়ে টুর্নামেন্ট উদ্বোধন করে গাড়িতে উঠে চলে গেলেন ।  চেহারায় বাঘের মতো হিংস্রতা নিয়ে আমরা আলতাফ ভাইয়ের নেতৃত্বে মাঠে প্রবেশ করলাম ।  মাঠের সীমানা নির্দেশক দড়ির বাইরে থেকে আমাদের পাড়ার দর্শকরা বিপুল হাত তালি দিয়ে অভিনন্দন জানালো ।  আমাদের সাহস বেড়ে গেল ।  আজ কিছু একটা করে দেখাতেই হবে ।  ব্রাইট স্টার ক্লাবের খেলোয়াড়রা মাঠে প্রবেশ করলে তাদের সমর্থকরাও হাত তালি দিয়ে অভিনন্দন জানালো ।  আলতাফ ভাই  ‘ বডি ল্যাংগুয়েজ ,  বডি ল্যাংগুয়েজ ’  বলে চিৎকার করছেন ।  আগে থেকে সিদ্ধান্ত ছিল যে ,  আমাদের প্রতিপক্ষ দল মাঠে নামার সাথে সাথে আমরা বডি ল্যাংগুয়েজের মাধ্যমে ওদের চিবিয়ে খেয়ে ফেলার মতো একটা ভাব দেখাবো ,  যাতে ওরা ঘাবড়ে যায় ।  আলতাফ ভাইয়ের মতে ,  এতে নাকি খেলায় অর্ধেক জেতা হয়ে যায় ।  কিন্তু খেলা শুরুর আগে ওদের নিখুঁত ড্রিবলিং ও পাশিং প্র্যাকটিস দেখে আমাদের বডি ল্যাংগুয়েজ ততটা ভালো হলো না ।  আমরা নিজেদের মধ্যে বল দেয়া নেয়া করতে করতে ওদের দিকে চোখ পাকিয়ে তাকাচ্ছি বটে ,  কিন্তু ওরা আমাদের পাত্তাই দিচ্ছে না ।  মনে হয় ,  আলতাফ ভাইয়ের  ‘ বডি ল্যাংগুয়েজ ’  তত্ত্ব মাঠে মারা গেল । যাই হোক ,  রেফারীর বাঁশি বাজার সাথে সাথে খেলা শুরু হয়ে গেল ।  ব্রাইট স্টার রাজশাহীর পুরাতন ক্লাব ।  প্রায় প্রতি বছরই ওরা চ্যাম্পিয়ন বা রানার্স আপ হয় ।  খেলা শুরু হওয়ার দশ মিনিটের মধ্যে ওরা আমাদের দু ’ গোল দিয়ে দিল ।  দর্শকদের মধ্যে ভীষণ হৈ চৈ ।  প্রতিপক্ষের সমর্থকরা হাত তালি দিয়ে হা হা করে হাসছে ।  আলতাফ ভাই মাঠের বাইরে থেকে চিৎকার করে আমাদের উৎসাহিত করার চেষ্টা করছেন ।  কিন্তু ওদের খেলোয়াড়দের পিছু পিছু দৌড়ানো ছাড়া আমরা বিশেষ কিছু করতে পারছি না ।  আসলে খেলোয়াড় হিসাবে আমরা অতটা খারাপ ছিলাম না ।  কিন্তু বুট পরে খেলার কারণে আমরা আমাদের স্বাভাবিক খেলাটা খেলতে পারছিলাম না ।  তার ওপর বুট পরে প্র্যাকটিসের কারণে আমাদের কয়েকজন খেলোয়াড়ের পায়ের আঙ্গুলে ফোস্কা পড়ে ছিল ।  কিন্তু প্রথম একাদশ থেকে বাদ পড়ার ভয়ে তারা সে কথা প্রকাশ করেনি ।  খেলার প্রথমার্ধে আমরা ৪ - ০ গোলে পিছিয়ে থেকে বিরতিতে গেলাম । আলতাফ ভাই রাগে থর থর করে কাঁপছেন ।  চিৎকার করতে করতে তাঁর গলা ভেঙ্গে গেছে ।  তিনি আকাশের দিকে মুখ করে ফ্যাসফেসে গলায় বললেন ,   ‘ এই হারামখোরদের জন্যে ধার দেনা করে টিম তৈরি করলাম ।  আর এরা এই খেলা খেলছে !  ছিঃ ছিঃ ছিঃ !  ’ দ্বিতীয়ার্ধে দু ’ জন খেলোয়াড় পরিবর্তন করা হলো ।  সেন্টার ফরোয়ার্ডে আসলামকে বসিয়ে হান্নানকে নামানো হলো আর গোল কিপার হুদাকে বসিয়ে আলতাফ ভাই নিজেই নেমে গেলেন কিপিং করতে ।  তিনি স্কুল জীবনে মুসলিম হাই স্কুলের নাম করা গোল কিপার ছিলেন ।  ভাগ্যিস ,  স্ট্যান্ড বাই চারজন খেলোয়াড়ের তালিকায় আলতাফ ভাই নিজের নাম রেখেছিলেন !  আমরা একটু সাহস পেলাম । কিন্তু দ্বিতীয়ার্ধে ওরা আরও হেসে খেলে আমাদের গোল দিতে লাগলো ।  একটা করে গোল হয় ,  আর মাঠের বাইরে ব্রাইট স্টারের সমর্থকরা হাত তালি দিয়ে হেসে খুন হয়ে যায় ।  আলতাফ ভাই লম্ফ ঝম্ফ দিতে দিতে হয়রান ।  এর মধ্যে কীভাবে কীভাবে যেন আমাদের হান্নান একটা গোল করে বসলো ।  ফলাফল ৭ - ১ ।  আলতাফ ভাই গোল বার থেকে চিৎকার করে বললেন ,   ‘ সাবাস হান্নান ,  সাবাস !  বাঘের বাচ্চারা দেখিয়ে দে ।  ’  এক পর্যায়ে অতি উত্তেজনায় আলতাফ ভাই নিজের গোল বার ছেড়ে বল পায়ে ছুটে চললেন ওদের গোল বারের দিকে ।  গোল কিপার গোল করার জন্য ছুটে চলেছে ,  এমন দৃশ্য দর্শকরা কেউ কোনদিন দেখেনি ।  তারা হাত তালি দিয়ে উৎসাহ যোগাচ্ছে আলতাফ ভাইকে ।  টান টান উত্তেজনাকর দৃশ্য ।  কিন্তু মাত্র দু ’ মিনিটেই উত্তেজনা শেষ ।  আলতাফ ভাইয়ের পা থেকে বল কেড়ে নিয়ে ওরা নিজেদের মধ্যে পাশ দিতে দিতে এনে আমাদের অরক্ষিত গোল বারে মোলায়েম ভাবে ঢুকিয়ে দিল ।  ফলাফল ৮ - ১ । মাথা গরম করে আমাদের একজন খেলোয়াড় ডি - বক্সের ভেতর ওদের একজন খেলোয়াড়কে ফাউল করে বসলো ।  রেফারী পেনাল্টির বাঁশি বাজালো ।  ওদের স্ট্রাইকার গোলবারের ডান দিকে শট নিল ।  আলতাফ ভাই বাম দিকে ঝাঁপিয়ে পড়লেন ।  ফলাফল ৯ - ১ । শেষে আর সহ্য হলো না ।  পা থেকে বুট খুলে ফেলে দিয়ে আমরা খালি পায়ে বাঘের মতো ওদের ওপর ঝাঁপিয়ে পড়লাম ।  আর কী আশ্চর্য !  এতে যাদুর মতো কাজ হলো ।  ফলাফল ৯ - ২ ।  কিন্তু খেলার বাই লজ ভঙ্গ করায় দু ’ দলের মধ্যে হাতাহাতি শুরু হয়ে গেল ।  রেফারী আমাদের দ্বিতীয় গোল বাতিল করে দিল ।  শুরু হয়ে গেল মহা হট্টগোল ।  আমাদের পাড়ার দর্শকরা মাঠে ঢুকে পড়ে রেফারীর বাঁশি কেড়ে নিয়ে তাকে কিল ঘুষি মারা শুরু করে দিল ।  ব্রাইট স্টারের সমর্থকদের সাথে টাইগার ক্লাবের সমর্থকদের ইট পাটকেল ছোঁড়াছুঁড়ি ও ধাওয়া পাল্টা ধাওয়া শুরু হয়ে গেল ।  সে এক এলাহী কাণ্ড !  মাঠের ভেতর কে কাকে মারছে বোঝার উপায় নাই ।  রেফারীর দুই পা ধরে মাটিতে ছেঁচড়ে টেনে নিয়ে যাচ্ছে কয়েকজন দর্শক ।  আলতাফ ভাই মাটিতে শুয়ে পড়ে চিৎকার করছেন ,   ‘ জার্সি খুলে পালিয়ে যা ।  ’  ওদের খেলোয়াড়রা পালিয়ে গেছে ।  আমরাও বুট জার্সির মায়া ত্যাগ করে মাঠ ছেড়ে পালিয়ে গেলাম । আলতাফ ভাইকে নিয়ে আমরা দুঃশ্চিন্তায় ছিলাম ।  কিন্তু ক্লাবে ফিরে এসে দেখি ,  তিনি আমাদের আগেই পালিয়ে এসেছেন এবং অশোক দাদা সহ অন্যান্যদের সাহায্যে মোখলেসকে পিছমোড়া করে হাত বেঁধে ক্লাবের ভেতর বসিয়ে রেখেছেন ।  মাঝবয়সী শীর্ণদেহ মোখলেস হলো আমাদের পাড়ার উঠতি গনক ।  পেশায় বেকার ।  এর ওর হাত দেখে ভবিষ্যৎবাণী করা তার একমাত্র কাজ ।  খেলতে যাওয়ার আগে সে ভবিষ্যৎবাণী করে বলেছিল ,  টাইগার ক্লাব ২ - ১ গোলে জিতবে ।  দোয়া পড়ে সে খেলোয়াড়দের মাথায় ফুঁ দিয়ে দিয়েছিল ।  আলতাফ ভাই খুশি হয়ে তাকে পাঁচটা টাকাও দিয়েছিলেন ।  ‘ এখন তো তো তোরাই বল ,  এই ব্যাটাকে কী শা শা শাস্তি দেওয়া যায় ?  ’  আলতাফ ভাই রাগে তোতলা হয়ে গেছেন । আমাদের মধ্যে একজন বললো ,   ‘ নাপিত এনে ওর মাথা ন্যাড়া করে দিলে কেমন হয় ?  ’ আলতাফ ভাই হুংকার দিয়ে বললেন ,   ‘ সাবাস !  নি নি নিমাইকে এখুনি ডেকে নিয়ে আয় ।  ’  
                    





গল্পঃ উচ্ছিষ্ট জীবন



                        বাবার চেহারাটা মনে পড়ে না ফাতেমার ।  তিন বছর আগে এক হরতালের দিন রিক্সা নিয়ে বেরিয়ে পিকেটারদের হামলায় আহত হয়ে মারা যায় ওর বাবা ।  আট বছরের শিশু ফাতেমার চোখে সেই তিন বছর আগে দেখা বাবার মুখটা এখন অনেকটাই ঝাপসা ।  ওর শুধু মনে আছে বাবার পরনের সবুজ কালো রঙয়ের চেক লুঙ্গিটার কথা ।  বস্তির কেউ অমন লুঙ্গি পরে ঘরের সামনে দিয়ে হেঁটে গেলে ফাতেমার এক ফোঁটা হৃৎপিণ্ড ধক্ করে ওঠে ।  সে ছুটে গিয়ে ঘরের চাটাই দেওয়া বেড়ার ফাঁক ফোঁকর দিয়ে দেখার চেষ্টা করে লোকটাকে । পুরাতন ভাঙ্গা টিনের সাথে পলিথিনের ছাউনি দেওয়া মুরগীর খোপের মতো ছোট্ট একখানা ঘর ।  এই ঘরে সারাদিন বন্দী হয়ে থাকে ফাতেমা ।  নড়বড়ে বাঁশের খুঁটির ওপর বাঁশ বিছানো মেঝে ।  মেঝের কয়েক হাত নিচ দিয়ে কলকলিয়ে বয়ে যাওয়া নোংরা কালো পানি থেকে উঠে আসে কেঁচো আর নানারকম পোকামাকড় ।  এক সময়ের খাল এখন পুতিগন্ধময় নালা ।  ফাতেমার সার্বক্ষণিক সঙ্গী কুকুর ছানা ভোলা ।  সে আছে বলে ফাতেমার রক্ষা ।  ভোলা থাবা মেরে পোকামাকড় তাড়িয়ে দেয় ।  মাঝে মধ্যে দু ’ একটা পোকা তুলে সে মুখে চালান করে ।  দেখতে পেলে ফাতেমা কষে ধমক দেয় ।  ভোলা তখন কুঁ কুঁ করে ঘরের এক কোনায় গিয়ে দাঁড়িয়ে থাকে ।  করুণ চোখে তাকিয়ে থাকে ফাতেমার দিকে ।  ফাতেমা হাত ইশারা করলে সে আনন্দে ছুটে এসে কোলে চড়ে দুই পা ফাতেমার দুই কাঁধে তুলে দেয় ।  ফাতেমা ওকে আদর করতে করতে বলে ,   ‘ তর ভুখ লাগছে ?  ’  কুকুর ছানাটা চোখ পিট পিট করে এদিক ওদিক মাথা নাড়ায় ।  ফাতেমা ওর পিঠে হাত বুলিয়ে দিয়ে বলে ,   ‘ এট্টু সবুর কর ভোলা ।  মায়ে অহনই আইয়া পড়বো ।  ’ মা না এলে তো ফাতেমার নিজেরও খাওয়া নাই ।  খুব ভোরে ঘুম থেকে উঠে ঘরের নড়বড়ে দরজায় তালা দিয়ে জয়গুন কাজে চলে যায় ।  এই বস্তিতে মানুষ নামের কয়েকটা খবিশ আছে ।  ফাতেমার মতো আট বছরের শিশুকন্যাকে দেখেও তাদের জিব থেকে লালা ঝরে ।  পালাদার কালুর ব্যাটা বরকত একবার ঘরে ঢুকে ফাতেমার ওপর চড়াও হতে গিয়ে ভোলার কামড় খেয়ে পালিয়েছে ।  পরে ইনজেকশনের টাকার জন্য কালুর বউয়ের সাথে জয়গুনের ঝগড়ার শেষ নাই । বেলা বারোটা সাড়ে বারোটা পর্যন্ত ফাতেমাকে না খেয়ে থাকতে হয় ।  এই সময়টুকু সে ভোলার সঙ্গে খেলা করে কাটিয়ে দেয় ।  পেটের ভেতরটা মোচড় দিয়ে ওঠে ।  তবু নিজের চেয়ে অবলা প্রাণী ভোলার জন্য ওর কষ্ট বেশি ।  বারোটার পর জয়গুন তার শাড়ির আঁচল দিয়ে ঢেকে এক গামলা খাবার নিয়ে ঘরে ফেরে ।  বস্তির কল থেকে এক বালতি পানি এনে ঘরের এক কোনায় ফাতেমাকে দাঁড় করিয়ে গোসল করায় ।  বাঁশের ফাঁক গলে সে পানি নেমে যায় নিচের নালায় ।  ফাতেমা আবদার করলে মাঝে মাঝে ভোলারও গা ধুয়ে দেওয়া হয় ।  তারপর জয়গুন গামলা থেকে দু ’ মুঠো তুলে নিজের মুখে দিয়ে ঢক ঢক করে পানি খেয়ে আবার ঘরে তালা দিয়ে চলে যায় । বস্তি পার হয়ে চওড়া পাকা রাস্তার ওপাশে সাত তলা ফ্ল্যাট বাড়ির ছয় তলায় পাশাপাশি দুটো ফ্ল্যাটে কাজ করে জয়গুন ।  স্বামী বেঁচে থাকতে একটা ফ্ল্যাটে কাজ করতো সে ।  এখন দুটো ফ্ল্যাটে কাজ করেও সে কুলিয়ে উঠতে পারে না ।  বেতনের টাকা ঘর ভাড়া দিতেই শেষ ।  গনি মিয়ার গুণ্ডারা ঘর ভাড়া নিতে আসে ।  তাদের লাল লাল চোখ দেখে ভয় পায় জয়গুন ।  সারা মাসের ঘাম ঝরানো টাকাগুলো ওদের হাতে তুলে দিতে গিয়ে ওর কলিজা ছিঁড়ে যায় ।  ভাড়া দিতে দেরি হলে অশ্লীল ভাষায় গালি গালাজ শুনতে হয় ।  ঘর ছেড়ে দেবার হুমকি শুনে জয়গুনের বুক থর থর করে কাঁপে । টিনের গামলায় পাঁচমিশেলি খাবার ।  সাদা ভাত ,  রুটি বা পরোটার আধ খাওয়া টুকরা ,  ফেলে দেওয়া উচ্ছিষ্ট হাড় হাড্ডি ,  শসার ফালি ,  আধ খাওয়া কেক ,  মাছের টুকরা ,  মাংসের ঝোল ।  কপাল ভালো হলে মাংসবিহীন বিরিয়ানি ,  এমন কী দু ’ এক টুকরা মাংসও ।  আগের রাতের বাসি খাবারের সাথে সকালের নাস্তার মিশেল ।  ফাতেমা মাংসের হাড্ডিগুলো ভোলাকে দিয়ে দেয় ।  ভোলা আনন্দে লেজ নাড়তে নাড়তে তীক্ষ্ণ দাঁত দিয়ে হাড্ডিগুলো কামড়া কামড়ি করে ।  ফাতেমা রুটি বা পরোটার এক টুকরা নিজের মুখে দিয়ে আর এক টুকরা ভোলার মুখে দেয় ।  কেকটাও ভোলার সাথে ভাগাভাগি করে খায় ।  ভোলা মাঝে মাঝে অধৈর্য হয়ে গামলায় থাবা মারে ।  শসার টুকরা ছিটকে পড়ে যায় ।  ফাতেমা চোখ পাকিয়ে ধমক দিলে ভোলা কুঁ কুঁ আওয়াজ করে সরে যায় ।  দরজার কাছে গিয়ে সে স্থির হয়ে দাঁড়িয়ে থাকে ।  ফাতেমা হাসিমুখে হাত ইশারা করে ডাক দিলে দুলতে দুলতে ছুটে এসে খাবারের চারপাশে লেজ নাড়িয়ে ঘুরতে থাকে ।  ফাতেমা ওকে কোলে তুলে নিয়ে ঝোল দিয়ে ভাত মাখিয়ে একমুঠো নিজে খায় ,  আর এক মুঠো ওর মুখে তুলে দেয় ।  মাঝে মাঝে আদব কায়দা ভুলে গিয়ে ভোলা গামলায় মুখ দিয়ে বসে ।  তখন আবার ফাতেমার ধমক খেয়ে সে কোল থেকে নেমে যায় । ভোলাকে ছাড়া খেতে পারে না ফাতেমা ।  গামলা থেকে ঝোল মাখানো ভাত তুলে মেঝের ওপর ছড়িয়ে রেখে সে ডাক দেয় ভোলাকে ,   ‘ অই বেয়াদব ,  খাড়ায়া আছস ক্যান ?  জলদি আইয়া খাইয়া ল ।  ’  ফাতেমা মাছের কাঁটা বেছে খানিকটা ভাতের সাথে নিজে খায় ,  খানিকটা ভেঙ্গে ছড়িয়ে দেয় ভোলার ভাতের ওপর ।  ভোলা কিন্তু তখন বেশ খায় ।  চেটে পুটে সবটুকু খেয়ে সে ফাতেমার কাঁধে দুই পা তুলে জিব বের করে হ্যা হ্যা করে ।  ওর জিব থেকে লালা ঝরে ফাতেমার ফ্রক ভিজে যায় ।  ফাতেমা বলে ,   ‘ বুঝছি ,  তর ঝাল লাগছে ।  ’ ভোলার পানি খাওয়ার জন্য একটা ফাটা প্লাস্টিকের বাটি আছে ।  ওতে পানি ঢেলে দিলে সে মাথা নামিয়ে চুক চুক শব্দ করে পানি খায় ।  পাশে বসে ভোলার পানি খাওয়া দেখে মজা পায় ফাতেমা ।  নিজের হাত মুখ ধুয়ে নিয়ে ভোলার এঁঠো মুখ যত্ন করে ধুয়ে দেয় সে ।  ছেঁড়া ফ্রকে হাত মুছে সে ভোলাকে কোলে তুলে নেয় ।  আগে ভোলাকে সাথে নিয়ে বস্তির মধ্যে খেলতে যেত ফাতেমা ।  কিন্ত বস্তির বদমাশ ছেলেমেয়েদের অত্যাচারে সেখানে বেশিক্ষণ খেলা হতো না ।  ওরা ভোলাকে খুব উত্যক্ত করে ।  ভোলাও ঘন ঘন তাড়া করে ওদের ।  তারপর এক সময় ক্লান্ত হয়ে ফিরে আসে ফাতেমার কাছে ।  এখন ঘরের দরজায় তালা দেওয়া থাকে বলে বাইরে খেলতে যাওয়া হয় না ।  ঘরের মধ্যে কিছুক্ষণ খেলা করে ঘুম পায় ফাতেমার ।  পাটাতন ভাঙ্গা তিন পায়া চৌকির এলোমেলো বিছানার ওপর ভোলাকে কোলে নিয়ে সে শুয়ে পড়ে ।  ভোলাকে রাক্ষস খোক্ষসের গল্প শোনাতে শোনাতে এক সময় সে গভীর ঘুমে তলিয়ে যায় ।  ঘুমন্ত ফাতেমাকে ছেড়ে কোথাও যায় না ভোলা ।  সে তার কোলের কাছে কাত হয়ে নিশ্চুপ শুয়ে থাকে ।  ফাতেমা যতক্ষণ ঘুমায় ,  ততক্ষণ সে ওভাবেই পড়ে থাকে ।  মাঝে মাঝে নিচের নালা থেকে উঠে আসা পোকামাকড় গুলোকে তাড়ানোর জন্য চৌকি থেকে নেমে যায় ।  তারপর আবার চৌকিতে উঠে ফাতেমার কোলের কাছে এসে ঘাপটি মেরে পড়ে থাকে । সন্ধ্যের পর থেকে বস্তিতে ফেরার জন্য অস্থির হয়ে ওঠে জয়গুন ।  অতটুকু ছোট মেয়েটা তার সারাদিন একা থাকে ঘরে ।  জয়গুনের চোখে মুখে সব সময় উৎকণ্ঠার ছাপ ।  আগে দু ’ একদিন ফাতেমাকে সাথে করে ফ্ল্যাটে নিয়ে এসেছিল সে ।  পিছে পিছে ভোলাও চলে আসে ।  ফ্ল্যাটের কেউ পছন্দ করে না এসব ।  সবাই বিরক্ত হয় ।  বেশি বিরক্ত হলে তারা জয়গুনকে কাজে জবাব দিয়ে দিতে পারে ।  তাই নাড়ি ছেঁড়া বুকের ধনটাকে বস্তিতে ফেলে এসে কাজ করতে হয় তাকে ।  কিন্তু তার মন পড়ে থাকে বস্তিতে ।  দু ’ হাতে ঝড়ের মতো কাজ করেও দুটো বাসার কাজ শেষ হতে চায় না ।  বড়লোকের বাসায় কাজের শেষ নাই । ছয় তলার বারান্দায় দাঁড়িয়ে জয়গুন মাঝে মাঝে তাকিয়ে থাকে রাস্তার ওপাশে বড় বড় ভবনগুলোর দিকে ।  আগে এই ভবনগুলোর একটাও ছিল না ।  তখন বস্তিটা দেখা যেত ।  এক দেড় বছরের মধ্যে জাদুমন্ত্রবলে উঁচু উঁচু ভবনগুলো গজিয়ে গেল আর আড়াল করে ফেললো বস্তিটাকে । এখন রাত আটটা বাজে ।  জয়গুনের ছটফটানি বেড়ে যায় ।  তার হাতে এখনো অনেক কাজ ।  সিরামিকের বাসন কোসন সিঙ্কের ওপর রেখে ডিশ ক্লিনার দিয়ে ঘষামাজা করতে গিয়ে বেখেয়ালে একটা বোল নিচে পড়ে ঝন ঝন শব্দ করে ভেঙ্গে যায় ।  ‘ কী ভাংলে ,  ফাতেমার মা ?  ’  বোলের ভাঙ্গা টুকরা গুলো কিচেনের মেঝেতে পড়ে থাকতে দেখে গৃহকর্ত্রী রেগে আগুন ,   ‘ এত তাড়াহুড়ো করো কেন বল তো ?  ধীরে সুস্থে কাজ করতে পারো না ?  ’ গৃহকর্তা সন্ধ্যের পর থেকে ঘরে বসে মদ খান ।  তার জন্য ফ্রিজ থেকে বরফ ,  ঠাণ্ডা পানি ,  আঙ্গুর ,  রেস্টুরেন্ট থেকে আনা বার - বি - কিউ চিকেন ইত্যাদি ট্রেতে করে সাজিয়ে ঘরে দিয়ে আসতে হয় জয়গুনকে ।  আজ তিনি সেগুলো সময় মতো পাননি বলে চেঁচামেচি করছেন ।  জয়গুন কোনটা ছেড়ে কোনটা করে ! ভোলা আজ সন্ধ্যের পর থেকে খুব অস্থির ।  সে বার বার ফাতেমার ফ্রকের নিচে কামড়ে ধরে তাকে দরজার কাছে টেনে নিয়ে যেতে চায় ।  সে এমন করছে কেন বুঝতে পারে না ফাতেমা ।  ঘরের বাইরে লোকজনের ছোটাছুটি আর হৈ চৈ এর শব্দ ।  মনে হয় বস্তিতে ঝগড়া লেগেছে ।  ছোটখাটো ব্যাপারে ঝগড়া ফ্যাসাদ আর মারামারি এই বস্তির নিত্য দিনের ঘটনা ।  প্রথম প্রথম আতংকিত হলেও এখন এসবে অভ্যস্ত হয়ে গেছে ফাতেমা ।  সে কুপী বাতির আলোয় একটা ছেঁড়া বইয়ের পাতা খুলে ছবি দেখতে থাকে ।  কিন্তু ভোলা নাছোড়বান্দা ।  সে লাফ দিয়ে চৌকিতে উঠে কুঁ কুঁ আওয়াজ করতে করতে ফাতেমার ফ্রক কামড়ে ধরে ।  ওর ছটফটানি দেখে বকা দেয় ফাতেমা ,   ‘ অই ভোলা ,  কী হইছে তর ?  অমন করস ক্যান ?  ’ সাইরেনের আওয়াজ শুনতে পায় জয়গুন ।  একটানা  ‘ ওঁয়াও ’   ‘ ওঁয়াও ’  আওয়াজে বুকের ভেতর কেমন যেন করে ।  এই শহরে দমকল ও পুলিশের গাড়ির সাইরেন খুবই পরিচিত শব্দ ।  তবু জয়গুনের তা ’  ভালো লাগে না ।  সাহেবের বড় মেয়ে পূর্ব দিকের বারান্দায় বসে কানে হেড ফোন লাগিয়ে গান শুনছিল ।  তার ডাক শুনে বারান্দায় আসে জয়গুন ।  ‘ তোমাদের বস্তিতে বোধহয় আগুন লেগেছে ,  ফাতেমার মা ।  ’  ‘ এ্যাঁ !  ’  চমকে ওঠে জয়গুন ,   ‘ কী কন ,  আফা ?  ’ সাহেবের মেয়ে কান থেকে হেড ফোন না খুলে হাত ইশারায় পূর্ব দিকে ইঙ্গিত করে আবার গানের সাথে সাথে পা ঠুকতে থাকে ।  জয়গুন ভীত সন্ত্রস্থ চোখে তাকিয়ে দেখে ,  উঁচু উঁচু ভবনগুলোর পূর্ব দিকের আকাশ লাল ।  রাতের অন্ধকার চিরে আগুনের লেলিহান শিখা ও ধোঁয়ার কুণ্ডলী উঠে যাচ্ছে আকাশের দিকে ।  সাইরেনের বিকট শব্দে চারদিক প্রকম্পিত করে একটার পর একটা দমকলের গাড়ি ঢুকে পড়ছে রাস্তার ওপাশে গলির ভেতর ।  গলি মুখ ছাড়িয়ে বড় রাস্তার ওপর অসংখ্য নারী পুরুষ শিশু বৃদ্ধের গগন বিদারী আহাজারি ।  আতংকে বুক ফাটা আর্তনাদ করে ওঠে জয়গুন ,   ‘ আল্লারে !  মোর ফাতেমা একা রইছে .  .  .  .  .  .  .  .  .  .  ।  ’  দিক বিদিক জ্ঞানশূন্য জয়গুন লিফটের অপেক্ষা না করে উন্মাদের মতো মাতম করতে করতে সিঁড়ি ভেঙ্গে নিচে নেমে যায় । সারা বস্তিতে দাউ দাউ করে আগুন জ্বলছে ।  ঘরের চার দেয়ালে চাটাইয়ের বেড়া ও বাঁশের খুঁটি পোড়ার পট পট আওয়াজ ।  মাথার ওপর চালা থেকে পলিথিন গলে গলে পড়ছে ।  উদ্বাহু আগুন চার দিক থেকে ঘিরে ফেলেছে ফাতেমাকে ।  কাঁদতে কাঁদতে ঘরের এক দিক থেকে আরেক দিকে ছোটাছুটি করছে সে ।  উন্মত্ত আগুনের নির্মম গ্রাসে ছোট হয়ে আসছে তার পৃথিবী । জ্বলন্ত বাঁশের মেঝে থেকে একটা বাঁশ খুলে নালায় পড়ে গেছে ।  সেই ফাঁকে পা আটকে যাওয়ায় উঠতে পারছে না ফাতেমা ।  সর্বগ্রাসী আগুন মেঝের নিচে থেকেও পুড়িয়ে দিচ্ছে ওকে ।  যন্ত্রণায় চিৎকার করে কাঁদছে সে ।  ফাতেমার জ্বলন্ত ফ্রক কামড়ে ধরে ওপর দিকে টেনে আনার চেষ্টা করছে ভোলা ।  এক সময় দু ’ জনের শরীরেই দাউ দাউ করে ধরে যায় আগুন ।  অবোধ কুকুর ছানাটা তবুও অসহায় মানব শিশুর অগ্নিদগ্ধ কাপড়টা কামড়ে ধরে থাকে ।  ছটফট করতে করতে এক সময় স্তব্ধ হয়ে যায় দুটো নিস্পাপ দেহ ।  হিংস্র আগুন তবুও ছাড়ে না ওদের ।  পুড়ে কয়লা হয়ে যাওয়া দেহ দুটো পোড়া বাঁশের সাথে সাথে পড়ে যায় নর্দমায় । জয়গুন পাগলী চাবি খুঁজে বেড়ায় ।  দুষ্ট ছেলেমেয়েরা ঢিল ছোঁড়ে তাকে ।  সমস্বরে বলে ,   ‘ জয়গুন ,  তোর চাবি নাই ।  ’  জয়গুনের জটা চুলের ভেতর থুকথুকে উকুন ।  সে মাথা চুলকাতে চুলকাতে বিড় বিড় করে নিজের সাথে নিজেই কথা বলে ।  অসংলগ্ন কথাবার্তা ।   ‘ কান্দিস না ।  তগো লাইগা রান্না করছি ।  ’  ‘ কী করছস ,  পাগলী ?  ’  ‘ ঘরে তালা দিয়া রাখছি ।  ’  ‘ পাগলী কী কয় ?  ’ জয়গুন পাগলীর পা ফুলে ঢোল হয়ে গেছে ।  কাপড় চোপড় বেসামাল ।  সে পা টেনে টেনে হাঁটে আর বিড় বিড় করে বলে ,   ‘ মোর চাবি কই ?  ’  ‘ জয়গুন ,  তোর চাবি নাই !  ’  এক ঝাঁক নুড়ি পাথর ছুটে আসে ওর দিকে ।  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  * 
                    





গল্পঃ পচা পাগলার পালা




                        আপনারা কী কোন পাগলকে কখনো মদ খেতে দেখেছেন ?  আমি আজ এক পাগলের কথা বলবো ,  যে মদ খেত । তার নাম পচা পাগলা ।  বদ্ধ পাগলদের মতো সে কিন্তু দিগম্বর হয়ে ঘুরতো না ।  বরং ঠিক তার উল্টো ।  ফুলপ্যান্টের ওপর গিঁট বেঁধে পরা ছেঁড়া ফাটা লুঙ্গি আর নোংরা পাঞ্জাবির ওপর বিবর্ণ ফুলহাতা শার্ট ।  এই ছিল তার শীত গ্রীষ্ম সারা বছরের পোশাক ।  অবশ্য তাকে স্যান্ডেল বা জুতা পরতে কেউ দেখেনি ।  খালি পায়ে হাতে একটা ছড়ি নিয়ে বাজারের কশাইপট্টিতে সে কুকুর তাড়িয়ে বেড়ায় । সূর্য উঠার আগে থেকে কশাইপট্টির ভেতর গরু ছাগল জবাই করা শুরু হয়ে যায় ।  পচা পাগলার ডিউটিও তখন থেকে শুরু ।  সে রাতের বেলা তাড়ি খেয়ে কশাইপট্টির ভেতর শুয়ে থাকে ।  তাড়ি হলো খেজুর বা তালের রস পচিয়ে তৈরি করা এক ধরণের মদ ।  এই মদ খেয়ে পচা পাগলা রাতে ঘুমিয়ে থাকে ।  ডোজ একটু বেশি হলে সে উল্টোপাল্টা বকতে বকতে ঘুমিয়ে যায় ।  ডোজ কম হলে সারা রাত না ঘুমিয়ে সে ঝিম মেরে বসে থাকে ।  ভোরে গরু ছাগলের গলায় ছুরি চালানোর সাথে সাথে নেড়ি কুত্তাগুলো রক্তের গন্ধ পেয়ে ছুটে আসে ।  তখন পচা পাগলার ডাক পড়ে ।   ‘ এই পচা ’  ,   ‘ এই পচা ’  ,   ‘ আয় রে ’  - কশাইদের হাঁক ডাক শুনে পচা পাগলা সাঁই সাঁই করে ছড়ি ঘোরাতে ঘোরাতে এসে হাজির ।  কিন্তু যারা শুধু  ‘ পচা ’  বলে ডাকে ,  তাদের ডিউটি সে করতে চায় না ।  তার টাইটেল সহ তাকে ডাকতে হবে ।  অর্থাৎ ,   ‘ পচা পাগলা ’  ।  কশাইদের কেউ কেউ যখন দেখে যে ,  কুত্তা মুখ লাগিয়ে রক্ত চাটছে অথবা পশুর নাড়িভুঁড়ি নিয়ে টানাটানি করছে অথচ পচা পাগলা ছড়ি হাতে চুপচাপ দাঁড়িয়ে ,  তখন তারা বুঝতে পারে যে পচাকে তার টাইটেল সহ ডাকা হয়নি ।  তারা তখন চিৎকার করে বলে ,   ‘ আবে ওই পচা পাগলা ,  কুত্তাগুলা তাড়া ভাই ,  তাড়া !  ’ ব্যস্ ,  পচা পাগলার প্লে বাটনে চাপ পড়ে যায় ।  সে মুহূর্তের মধ্যে সাঁই সাঁই করে ছড়ি ঘুরিয়ে ধমক দিয়ে কুত্তা গুলো তাড়িয়ে দেয় ।  একটু পরে কুত্তা গুলো একটা একটা করে আবার এসে জড়ো হয় ।  পচা আবার তাড়া করে ওদের ।  এভাবে মাংস বিক্রি শেষ না হওয়া পর্যন্ত বেলা বারোটা একটা অব্দি সে ডিউটি করে ।  কশাইরা তাকে সকালের চা - নাস্তা খাওয়ায় ।  দুপুরে হোটেলে খাওয়ার জন্য টাকা দেয় ।  তাড়ি ও বিড়ি – সিগ্রেট খাওয়ার জন্যও কিছু দেয় ।  পাগলের মাথা ঠাণ্ডা না থাকলে সে ডিউটি করবে কেন ? দুপুরে খাওয়ার পর ছড়ির মাথায় বাংলাদেশের পতাকা বেঁধে ঘাড়ে নিয়ে পচা পাগলা রাস্তায় বেরিয়ে পড়ে ।  শহরের এ মাথা থেকে ও মাথা পর্যন্ত তার দৃপ্ত পদচারনা শুরু হয়ে যায় ।  কিন্তু মুখে তার কোন শ্লোগান বা সংলাপ নেই ।  ফাজিল ছেলেদের ছোঁড়া ইট পাটকেলকে সে ভ্রুক্ষেপ করে না ।  কঠিন মুখ করে পতাকা হাতে খালি পায়ে সে শহরের রাস্তা দাপিয়ে বেড়ায় ।  এভাবে হাঁটতে হাঁটতে শহর ছাড়িয়ে সে চলে যায় তাড়ির ভাটির দিকে ।  সেখানে সে কখনো মাগনা তাড়ি খায় না ।  মজিদ ভাটিওয়ালাকে রোজ দশ টাকা ধরিয়ে দিয়ে সে মাটির খোলা ভর্তি এক খোলা তাড়ি নিয়ে বসে যায় ।  অন্যান্য তাড়িখোররা নেশার ঘোরে পচা পাগলার গান শোনার জন্য তাকে এক আধ গ্লাস তাড়ি অফার করে ।  পচা সসম্মানে অফার গ্রহন করলেও একটা গানের প্রথম দুটো কলি ছাড়া সে অন্য গান জানে না ।   “ ঝুম বারাবার ঝুম শরাবি ,  ঝুম বারাবার ঝুম !  ”  গানের এই একই পংক্তি বার বার শুনতে শুনতে বিরক্ত হয়ে তাড়িখোররা পচা পাগলাকে তাড়িয়ে দেয় ।  একে তো পাগল ,  তার ওপর আবার তাড়ি খেয়ে মাতাল ।  পচা পাগলা টলতে টলতে রওনা দেয় তার আশ্রমে ।  আশ্রম বলতে সেই কশাইপট্টি ।  পাগল হোক আর মাতাল হোক ,  দুটো জিনিষের কথা সে কখনো ভোলে না ।  হাতের ছড়ি আর কশাইপট্টির ঠিকানা । অন্য পাগলদের মতো পচা পাগলা বক বক করে না ।  একমাত্র কুকুর তাড়ানো ছাড়া তার কোন হিংস্র আচরণও নেই ।  শোনা যায় ,  এক সময় নাকি তার বাড়ি ঘর সবই ছিল ।  একাত্তর সালে যুদ্ধের সময় বউ ছেলেমেয়ে নিয়ে নৌপথে সীমান্ত পাড়ি দিতে গিয়ে নৌকাডুবি হয়ে পদ্মার খরস্রোতা জলে সবাই ডুবে যায় ।  পচা পাগলা সাঁতরে কূলে উঠে নিজের প্রাণ বাঁচায় ।  কিন্তু পরিবারের সবাইকে হারিয়ে তখন থেকে তার মাথা সামান্য টাল হয়ে যায় ।  জনশ্রুতি আছে ,  যুদ্ধের শেষের দিকে রাজাকাররা তার মাথায় রাইফেলের বাঁট দিয়ে আঘাত করে তাকে আরও টাল বানিয়ে দেয় । তার সম্পর্কে সত্য মিথ্যা অনেক কিছুই জানা যায় না ।  কেউ বলে ,  পচা পাগলা হিন্দু ,  কেউ বলে মুসলমান ।  মাঝে মাঝে সে দু ’ একদিনের জন্য কশাইপট্টি থেকে উধাও হয়ে যায় ।  কোথায় যায় ,  কে জানে ?  জিজ্ঞেস করলে সে কোন জবাব দেয় না ।  কেউ তার সাথে কথা বলতে চাইলে সে বিরক্ত বোধ করে । তাড়ি খেলে পচা পাগলা দিলদরিয়া হয়ে যায় ।  হাতের মুঠোয় যা দু ’ একটাকা থাকে ,  তা ’  সে ভিক্ষুককে দিয়ে দেয় ।  একবার এক ভিক্ষুকের সাথে এ নিয়ে তার ভীষণ ধ্বস্তাধস্তি হলো ।  ভিক্ষুক পাগলের ভিক্ষা নেবে না ,  আর পাগল ভিক্ষা না দিয়ে ছাড়বে না ।  পচা যতবার দু ’ টাকার কয়েন ভিক্ষুকের থালায় রাখে ,  ভিক্ষুক ততবার সেটা তুলে ফেলে দেয় ।  কয়েন কুড়িয়ে এনে আবার দিতে গেলে ভিক্ষুক পচা পাগলাকে তাড়া করে ।  পচা দৌড়ে পালিয়ে যায় ।  দূরে দাঁড়িয়ে বিড় বিড় করে বলে ,   ‘ শালা ফকির না পাগল ?  ’ একবার পচা পাগলাকে পুলিশ ধরে নিয়ে গেল ।  কশাইপট্টিতে মাংস কিনতে আসা সিভিল ড্রেসের এক পুলিশ অফিসার তার মানিব্যাগ হারিয়ে ফেলে পচা পাগলাকে পকেটমার ভেবে ধরে ফেললো ।  কশাইরা যতই বলে ,   ‘ ও পকেটমার না স্যার ,  পাগল ’  ,  অফিসার ততই ক্ষেপে যায় ।  পচাকে চড় থাপড় দিয়ে পায়ের কাছে বসিয়ে রেখে অফিসার ওয়াকি টকিতে থানায় খবর দিল ।  থানা থেকে পুলিশ এসে তাকে হ্যান্ডকাফ লাগিয়ে ধরে নিয়ে গেল ।  কশাইরা সবাই একযোগে প্রতিবাদ করলেও কোন ফল হলো না । বিকেল বেলা সব কশাই এক হয়ে বাজারের আরো লোকজন নিয়ে থানায় গেল পচাকে ছাড়িয়ে আনতে ।  কিন্তু সেখানে গিয়ে পচা পাগলার অবস্থা দেখে সবার মন খারাপ ।  পচাকে মার ধোর করে হাত পা বেঁধে থানার হাজত ঘরের মেঝেতে উপুড় করে শুইয়ে রাখা হয়েছে ।  তার নোংরা পোশাক আশাক ছিঁড়ে ফালি ফালি ।  কিন্তু এত কিছু করেও তার কাছ থেকে কোন মানিব্যাগ পাওয়া যায়নি ।  পচা পাগলা কশাইদের দেখে ভেউ ভেউ করে কেঁদে ফেললো ।  কশাইরা পুলিশের সাথে অনেক কথা কাটাকাটি করে কিছু টাকা পয়সা ভেট দিয়ে পচাকে থানা থেকে ছাড়িয়ে নিয়ে এলো । কিন্তু পরদিন থেকে পচা পাগলার ভিন্নরূপ ।  কশাইরা তাকে নতুন কাপড় চোপড় কিনে দিলেও সে সেসব গা থেকে খুলে ফেলে দিগম্বর হয়ে বাজারের মধ্যে ঘুরে বেড়াতে লাগলো ।  বহু চেষ্টা করেও তাকে কাপড় পরানো গেল না ।  বাজারের দোকানদাররা মহা বিব্রত ।  তারা হাই হুই করে পাগলাকে তাড়া করলে সে দৌড়ে বাজারের এক গলি থেকে আর এক গলিতে চলে যায় ।  সেখানে তাড়া খেয়ে সে আবার অন্যদিকে পালায় ।  কিন্তু বাজার থেকে সে বেরোয় না ।  মহা মুশকিল ! বাজার করতে আসা লোকজন লজ্জায় চোখ ঢেকে দোকানদারদের বকাঝকা করে ।  বাজারে নারী পুরুষ অসংখ্য কাস্টোমার ।  তাদের মধ্যে এক ন্যাংটো পাগল ছোটাছুটি করছে ।  এমন হলে তো এ বাজারে আর আসা যাবে না !  দোকানদাররা এ পাগলকে তাড়িয়ে দিচ্ছে না কেন ? অবশ্য দোকানদাররা না পারলেও পচা পাগলা এতদিন যাদের ছড়ি ঘুরিয়ে তাড়িয়ে বেড়াতো ,  সেই কুকুর গুলোই তাকে বাজার থেকে তাড়িয়ে দিল ।  পোশাকধারী পুলিশ আর পোশাকবিহীন পাগলকে তাড়া করা কুকুরের সহজাত স্বভাব ।  রহস্যজনক কারণে তারা এই দুই শ্রেণীর লোককে পছন্দ করে না ।  পচা পাগলার উদোম দেহ দেখে প্রথমে ভড়কে গেলেও পরে কুকুর গুলো ঘেউ ঘেউ করে তাড়া করলো তাকে ।  সম্ভবতঃ এতদিন পচাকে পোশাক পরা অবস্থায় দেখে তারা বুঝতে পারেনি যে ,  সে পাগল ।  দিগম্বর পচা পাগলাকে তারা কামড়ে হাঁচড়ে রক্তাক্ত করে ফেললো ।  কুকুরের কবল থেকে বাঁচার জন্য পচা ঊর্ধ্বশ্বাসে দৌড়ে পালিয়ে গেল বাজার থেকে । এরপর আর দেখা যায়নি তাকে ।  কেউ কেউ বলে ,  শহর থেকে দূরে ময়লা ফেলার এক ভাগাড়ে পচা পাগলা নাকি উদোম শরীরে মরে পড়ে ছিল ।  হতেও পারে ।  কে খোঁজ রাখে এসব পাগল ছাগলের ?  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  রি - পোস্ট ।  

                    




গল্পঃ তিনি ভালো নেই



                        পরিচিত কারো সাথে দেখা হলে সাধারণত কুশল বিনিময় হয় এইভাবেঃ -  ‘ ভাই ,  কেমন আছেন ?  ’  ‘ জি ,  ভালো ’  অথবা ,   ‘ আপনাদের দোয়ায় ভালোই আছি ’  অথবা ,   ‘ আছি একরকম ’  অথবা নিদেনপক্ষে ,   ‘ এই আছি ’  । কিন্তু চাকরি জীবনে আমার এক সাব অর্ডিনেট কলিগ মোস্তফা সাহেবের সাথে দেখা হলে তিনি সব সময় গম্ভীর মুখে একটাই উত্তর দিতেন ,   ‘ ভালো নেই , স্যার ।  ’  ‘ কেন ?  ভালো নেই কেন ?  কি হয়েছে ?  ’ মোস্তফা সাহেবের সোজা সাপটা জবাব ,   ‘ অফিসে আসার আগে বাড়িওয়ালার সাথে ঝগড়া করে এলাম ।  ’  ‘ কেন , ঝগড়া কেন ?  ’  ‘ যখন তখন বাড়িভাড়া বাড়ালে ঝগড়া হবে না তো কি বাড়িওয়ালার সাথে কোলাকুলি হবে ?  আপনি নিজের বাড়িতে থাকেন তো ,  স্যার ।  এসব ঝগড়াঝাঁটি কেন হয় আপনি বুঝবেন না ।  ’ কথা ঠিক ।  মোস্তফা সাহেবের জ্বালা যন্ত্রণা হেনা সাহেব বুঝবে কিভাবে ? আর একদিন আমার অফিসের হেড ক্লার্ক  ‘ কেমন আছেন ’  জিজ্ঞেস করায় মোস্তফা সাহেব বললেন ,   ‘ ভালো নেই ।  ’  ‘ কেন ,  কেন ?  কি হয়েছে ভাই ?  ’  ‘ আমার স্ত্রী রাগারাগি করে তার বাপের বাড়ি চলে গেছে ।  ’  ‘ বলেন কি !  তা ’  ভাবী সাহেবার সাথে রাগারাগি হল কেন ?  ’ মোস্তফা সাহেবের চাঁছা ছোলা জবাব ,   ‘ এতো আঁটি ভেঙে শাঁস দিতে পারবো না ।  ’ আর একদিন অফিস ক্যান্টিনের ম্যানেজারের কুশল বিনিময়ের উত্তরে মোস্তফা সাহেব একই জবাব দিয়ে বললেন ,  তাঁর দুই ছেলে নাকি সিগারেট খাওয়া রপ্ত করে ফেলেছে ।  এরপর তারা গাঁজা খাবে ,  হেরোইন খাবে ।  এ অবস্থায় তাঁর পক্ষে ভালো থাকা সম্ভব না । কথায় যুক্তি আছে ।  এই অবস্থায় ভালো থাকা যায় না ।  এরপর একদিন আমাদের এক শাখা অফিসের ইনচার্জ একই প্রশ্ন করায় মোস্তফা সাহেবের একই উত্তর ,   ‘ ভালো নেই ।  ’ জানা গেল ,  এবার তাঁর ভাল না থাকার কারণ কাজে গাফিলতির জন্য তাঁকে অফিস থেকে শো কজ করা হয়েছে ।  এমন শো কজ অবশ্য তাঁকে মাঝে মাঝেই করা হয়ে থাকে ।  তবে এবার অফিসিয়াল প্রসিডিংস শেষে তাঁকে শাস্তিস্বরূপ অন্য জেলায় বদলি করা হল ।  নানারকম তয় তদবির করে এক বছরের মধ্যেই তিনি আবার তাঁর আগের অফিসে ফিরে এলেন ।  তাঁর সাথে দেখা হলে আমি হাসি মুখে জিজ্ঞেস করলাম ,   ‘ কি মোস্তফা সাহেব ,  কেমন আছেন ?  ’  ‘ ভালো নেই ,  স্যার ।  ’ আমি ভয়ে ভয়ে আর কিছু না বলে নিজের কাজে মন দিলাম ।  মোস্তফা সাহেব নিজে থেকেই জানালেন ,  তাঁর একমাত্র মেয়ে ঊর্মিলা এক নেশাখোর বেকার ছেলের সাথে পালিয়ে গেছে ।  তিনি নিজের মনেই একটানা বক বক করে চললেন ,   ‘ শুনেছি পাগলও নাকি নিজের ভালো বোঝে ।  নেশাখোর হোক আর হারামখোর হোক ,  হাঁড়ির তলার মতো কালো একটা মেয়েকে তার পছন্দ হল কিভাবে এক আল্লাহ ছাড়া কেউ জানেনা ।  এই ছেলে নেশা খেয়ে বদ্ধ পাগল হয়ে গেছে ।  বদ্ধ পাগল না হলে কেউ গু খায় ?  ’ একটা কথা বলতে ভুলে গেছি ।  মোস্তফা সাহেব নিজেও ঘোর কৃষ্ণবর্ণের ।  সুতরাং ,  তাঁর কন্যার গায়ের রঙ যে হাঁড়ির তলার মতো কৃষ্ণবর্ণের হবে তাতে আশ্চর্যের কিছু নাই ।  অফিসের এ্যাকাউন্টস শাখায় মোস্তফা সাহেবের কিছু এরিয়ার বিল পাওনা ছিল ।  বিল ড্র করার পরদিন তাঁর মুখে হাসি দেখতে পাওয়ার কথা ।  কিন্তু  ‘ ভাই কেমন আছেন ?  ’  ,   ‘ মোস্তফা সাহেব কেমন আছেন ?  ’  ,   ‘ স্যার কেমন আছেন ?  ’  ইত্যাদি সহকর্মীদের সবার প্রশ্নে তাঁর গম্ভীর মুখে একটাই উত্তর ,   ‘ ভালো না ।  ’ বিল পাওয়ার পরেও ভালো না কেন ?  জানা গেল ,  মোস্তফা সাহেবের শ্যালক আবদুল্লাহ মোটর সাইকেল এ্যাকসিডেন্ট করে গত রাতে মারা গেছে ।  অফিসে হৃদয় বিদারক পরিস্থিতির সৃষ্টি হল ।  টেবিলে রাখা ফাইলপত্রের মধ্যে মাথা গুঁজে মোস্তফা সাহেব হাউ মাউ করে কাঁদছেন আর থেকে থেকে বুক চাপড়াচ্ছেন ।  সহকর্মীরা সবাই তাঁকে সান্ত্বনা দিতে লাগলো ।  এমনকি , আমিও ।  মৃত্যুর মতো করুণ বিষয়কে অবশ্যই সমবেদনা ও সহানুভূতির চোখে দেখা উচিৎ এবং মৃতের আত্মীয় স্বজনকে সান্ত্বনা দেওয়া উচিৎ ।  কিন্তু শ্যালকের মৃত্যুতে কোন দুলাভাইকে এমন বুক চাপড়ে কখনো কাঁদতে দেখেছি বলে মনে করতে পারলাম না ।  বিশেষ করে শ্যালক আবদুল্লাহ তার দুলাভাই মোস্তফা সাহেবের অনেক টাকা পয়সা নয় ছয় করেছে ।  দুলাভাইয়ের মোবাইলে ফ্লেক্সি করে দেবে বলে সে টাকা নিয়ে পালিয়েও গেছে ।  শ্যালকের এই সব নোংরা কাজের জন্য মোস্তফা সাহেবের মুখে বহুবার  ‘ ভালো নেই ’  কথাটা শুনতে হয়েছে আমাদের ।  শালা - দুলাভাইয়ের মুখ দেখাদেখিও বন্ধ ছিল অনেকদিন ।  আর সেই শ্যালকের মৃত্যুতে দুলাভাইয়ের এমন মাতম !  সত্যি মোস্তফা সাহেব মহৎ হৃদয়ের মানুষ ।  শ্যালকের সব দু ’ নম্বরি কাজ ভুলে গিয়ে তার জন্য শোক প্রকাশ করছেন ।  দুনিয়ায় এমন মানুষ ক ’ টা আছে ? ২০০৬ সালে অবসরে যাওয়ার সময় আমাকে অফিস থেকে ফেয়ারওয়েল দেওয়া হল ।  মোস্তফা সাহেব আমার সেকশনের স্টাফ হওয়ায় মানপত্র পড়া ও গলায় ফুলের মালা পরিয়ে দেওয়ার দায়িত্বটা তাঁকে দেওয়া হয়েছে ।  তিনি আমার গলায় মালা পরানোর সময় আমি মৃদু হেসে চুপি চুপি বললাম ,   ‘ ভালো আছেন ?  ’ মোস্তফা সাহেব আমার কানের কাছে মুখ নিয়ে ফিস ফিস করে বললেন ,   ‘ না স্যার , ভালো নেই ।  বাজারে আগুন ,  অথচ অফিসে দুটো উল্টা পাল্টা পয়সা কামাইয়ের সুযোগ নেই ।  আপনি রিটায়ার করে বেঁচে গেলেন স্যার ।  এখন মাস গেলে পেনশন পাবেন ,  গ্র্যাচুইটির টাকা ব্যাংকে রেখে মাসে মাসে লাভ পাবেন ,  টুক টাক ব্যবসাও করতে পারবেন ।  আর আমরা ?  জাঙ্গিয়া কিনলে পায়জামার পয়সা নেই ।  ইজ্জত নিয়ে টানাটানি ।  ’ এরপর গত পাঁচ বছরে মোস্তফা সাহেবের সাথে আমার দু ’ বার দেখা হয়েছে ।  ২০০৮ সালে একবার ,  আর এই এক সপ্তাহ আগে একবার ।  দু ’ বারই তিনি ভালো ছিলেন না ।  প্রথমবার তিনি ভালো ছিলেন না স্ত্রী বিয়োগের কারণে ।  আর দ্বিতীয়বার মানে এক সপ্তাহ আগে বাজারে দেখা হলে তিনি বললেন ,   ‘ ভালো কি করে থাকবো ,  স্যার ?  গত বছর রিটায়ার করলাম ।  আর এ বছর সরকার চাকরির সময়সীমা আরও দু ’ বছর বাড়িয়ে দিল ।  কেন বাবা ,  এক বছর আগে বাড়ালে ক্ষতিটা কি ছিল ?  আরও দু ’ বছর চাকরি করতে পারতাম ।  ’ আমি বললাম ,   ‘ আপনি একা মানুষ ।  পেনশনের টাকায় বেশ তো চলে যাওয়ার কথা ।  ’ জীবনে প্রথমবার মোস্তফা সাহেবের মুখে হাসি দেখলাম ।  কেমন যেন লাজুক লাজুক হাসি ।  বললেন ,   ‘ স্যার যে কি বলেন না !  একা হতে যাবো কেন ?  দ্বিতীয় পক্ষ ঘরে আছে না !  বুড়ো বয়সে বিবি না থাকলে খুব সমস্যা ।  ঊর্মিলার মা ইন্তেকাল করার পর তাই .  .  .  .  .  .  .  .  .  .  ।  ’  *  *  *  *  *  *  *  *  *  *  *  *  *  *  *  ( এই গল্পটি মাসিক উত্তর বার্তা পত্রিকার ডিসেম্বর / ২০১২ সংখ্যায় প্রকাশিত ।  ব্লগার বন্ধুরা যারা পড়েননি ,  তাদের জন্য ব্লগে প্রকাশ করলাম ।  )    
                    





গল্পঃ চুয়াত্তরের শীত



                        দেশ স্বাধীন হওয়ার পর আমাদের মহল্লায় ফুটবল খেলাকে কেন্দ্র করে দু ’ দল ছেলের মধ্যে মারামারি হয় ।  আমি তখন কলেজের ছাত্র ।  আমি নিজে ঐ সংঘর্ষে জড়িত না থাকলেও মহল্লার আট দশজন ছেলের সাথে আমাকেও আসামী করে মামলা দেওয়া হয় ।  মামলার বাদী ছিলেন একজন ডাকসাইটে পুলিশ কর্মকর্তা ,  যার ছেলে মারামারিতে আহত হয়ে হাসপাতালে ভর্তি হয়েছিল ।  আমাকে গ্রেপ্তার করে পুলিশ থানায় নিয়ে যায় এবং সারা রাত নির্যাতন করে পরদিন কোর্টে চালান করে দেয় ।  আমার বাবা একজন এ্যাডভোকেট হওয়া সত্ত্বেও বাদীপক্ষের অনৈতিক দাপটের কারণে ম্যাজিস্ট্রেট আমাকে জামিন না দিয়ে জেলে পাঠানোর হুকুম দেন । প্রায় ছয় মাস রাজশাহী কেন্দ্রীয় কারাগারে থাকার পর আব্বার অক্লান্ত চেষ্টায় আমার জামিন হয় ।  কিন্তু কিছুদিন পর জামিন বাতিল করে কোর্ট থেকে আমার নামে আবার গ্রেপ্তারী পরোয়ানা জারি করা হয় ।  আমার শারীরিক ও মানসিক অবস্থা বিবেচনা করে আব্বা আমাকে রাজশাহীতে রাখার ঝুঁকি নিলেন না ।  গ্রেপ্তার এড়ানোর জন্য তিনি আমাকে চট্টগ্রামে আমার এক মামার বাসায় পাঠিয়ে দিলেন ।  সেখানে আমি তিন মাস আত্মগোপনে থাকি ।  সেটা ছিল ১৯৭৪ সালের শীতকাল । মামা ছিলেন বয়সে তরুণ এবং একটি তেল কোম্পানির  ( সম্ভবতঃ শেল অয়েল )  কর্মকর্তা ।  তিনি তখনো অবিবাহিত ।  চট্টগ্রামের পাঁচলাইশ এলাকায় একটি তিন তলা ফ্ল্যাট বাড়ির দোতলা ভাড়া নিয়ে তিনি থাকতেন ।  আবদুল নামে নোয়াখালীর এক দরিদ্র অথচ বিশ্বস্ত ছেলে  ( আমার সমবয়সী )  মামার রান্নাবান্না করতো এবং বাসার সার্বিক দেখাশুনা করতো ।  মামা সকালে অফিসে চলে যেতেন ,  ফিরতেন রাত দশটা এগারোটার দিকে ।  মাঝে মাঝে তাকে দু ’ একদিনের জন্য ঢাকায়ও যেতে হতো ।  ফলে আবদুলকে বাসায় প্রায়ই নিঃসঙ্গ থাকতে হতো ।  আমি যাওয়ার পর কথা বলার একজন মানুষ পেয়ে আবদুল খুব খুশি ।  সে রান্নাবান্না ও ঝাড় পোঁছ করার ফাঁকে ফাঁকে আমার সাথে গল্প করতো ।  প্রথম প্রথম তার আঞ্চলিক ভাষা বুঝতে আমার একটু অসুবিধা হলেও পরের দিকে ঠিক হয়ে যায় । সময়টা ছিল দুর্ভিক্ষের ।  চারদিকে অরাজক অবস্থা ।  সারা দেশে মানুষের খাবার অভাব ।  দেড় দুই টাকা সের চাল হঠাৎ করে দশ টাকায় উঠে যায় ।  গম বাজার থেকে উধাও ।  অন্যান্য খাদ্যপন্যের দাম আকাশচুম্বী ।  নিত্যপ্রয়োজনীয় সব কিছুই মানুষের ধরা ছোঁয়ার বাইরে ।  বার্মা  ( বর্তমানে মিয়ানমার )  থেকে এক ধরণের অসিদ্ধ মোটা চাল আসতো ,  যা ছিল খাওয়ার অনুপযোগী ।  তবু সেই চাল পাওয়ার জন্য গরিব ,  নিম্নবিত্ত ও মধ্যবিত্ত মানুষের মধ্যে কাড়াকাড়ি পড়ে যেত ।  আবদুল চকবাজারে বাজার করতে যেত ।  ফেরার পথে কোন কোন দিন রাস্তার পাশে হতদরিদ্র নিরন্ন মানুষের মৃতদেহ পড়ে থাকতে দেখে সে কেঁদে ফেলতো ।  বাসায় এসে মাথা চেপে ধরে বসে থাকতো সে ।  সেদিন সারাদিন কাজকর্মে তার মন বসতো না ।  ঠিক মতো খাওয়া দাওয়া করতো না ।  আমি ভয়ে বাসা থেকে বেরতাম না ।  না খেতে পেয়ে মরে যাওয়া মানুষের লাশ দেখা আমার জন্য খুবই অস্বস্তিকর ছিল আর ছিল পুলিশের হাতে ধরা পড়ার ভয় ।  আমি সারাদিন বাসার ভেতর স্বেচ্ছাবন্দী হয়ে থাকতাম । বাসায় প্রতিদিন দলে দলে ভিক্ষুক আসতো ।  ক্ষুধার্ত ছিন্নবস্ত্র নারী ,  পুরুষ ,  শিশু ।  তাদের কংকালসার দেহ ও কোটরাগত চোখ দেখে আমার বুকের ভেতর ছ্যাঁৎ করে উঠতো ।  প্রচণ্ড শীতেও তাদের গায়ে ছেঁড়া ফাটা যৎসামান্য কাপড় ।  শীতে ঠক ঠক করে কাঁপতে কাঁপতে তারা অসহায়ের মতো হাত বাড়িয়ে দিত ।  বাড়ির তিন তলায় কেউ থাকতো না ।  এক তলায় বাড়ির মালিক নিজে পরিবার পরিজন নিয়ে বাস করতেন ।  তিনি দু ’ চার আনা পয়সা কাউকে কাউকে দিলেও কখনো চাল দিতেন না ।  ভিক্ষুকরা পয়সার বদলে এক মুঠো চালের জন্য হাহাকার করতো ।  আমি আসার আগে আবদুল কী করতো ,  জানিনা ।  কিন্তু আমি আসার পর মনিবের ভাগ্নে বলে আমার সিদ্ধান্তের অপেক্ষায় সে তাকিয়ে থাকতো ।  আমি সবাইকে এক মুঠো করে চাল দিতে বললে সে খুব খুশি হতো । এই ভিক্ষুকদের মধ্যে এক বৃদ্ধ ও তার দশ বারো বছর বয়সী ছেলের প্রতি আবদুল খুব সদয় ছিল ।  অন্য ভিক্ষুকদের সাথে খিচির মিচির করলেও এই বৃদ্ধকে সে কিছু বলতো না ।  তাকে এক মুঠোর জায়গায় দু ’ মুঠো চাল দিতেও সে দ্বিধা করতো না ।  ইনিয়ে বিনিয়ে আমার কাছ থেকে কিছু পয়সা নিয়ে সে বৃদ্ধের হাতে তুলে দিত ।  এই বৃদ্ধের প্রতি তার আলাদা মমত্ববোধের কারণ আমি ঠিক বুঝে উঠতে পারতাম না । একদিনের ঘটনা ।  বঙ্গোপসাগরে নিম্নচাপের সৃষ্টি হয়েছে ।  গুঁড়ি গুঁড়ি বৃষ্টি আর কনকনে ঠাণ্ডা বাতাস ।  পুরো চট্টগ্রাম শহর জবুথুবু ।  রাস্তায় লোকজন প্রায় নেই বললেই চলে ।  আমি কাঁচের জানালা দিয়ে বাইরে তাকিয়ে দেখলাম ,  বৃদ্ধ তার ছেলেটিকে সাথে নিয়ে আমাদের বাসার দিকে আসছে ।  দু ’ জনেই ঠক ঠক করে কাঁপছে ।  আবদুল আমার আগেই ওদের দেখতে পেয়েছে ।  সে খুব দ্রুত নিচে নেমে বাড়ির গেট খুলে ওদেরকে দোতলায় নিয়ে এলো ।  আবদুলের এই কাজে আমি খুব বিরক্ত হলাম ।  ফকির মিসকিনকে একেবারে বাড়ির ভেতর নিয়ে আসাটা বাড়ির মালিকেরও পছন্দ নয় ।  তিনি আবদুলকে বকাঝকাও করলেন ।  আমি ঘর থেকে বেরিয়ে দেখি ,  বৃদ্ধ তার ছেলেকে নিয়ে দরজার সামনে দোতলার ল্যান্ডিং - এর ওপর বসে আছে আর আবদুল নিচু স্বরে তাদের কী যেন বলছে ।  আমাকে দেখে ওরা চুপ হয়ে গেল ।  ছেলেটি দু ’ হাত বুকের মধ্যে নিয়ে জড়সড় হয়ে ওর বাপের কোল ঘেঁষে বসে আছে আর দু ’ জনেই আতংকিত চোখে তাকিয়ে আছে আমার দিকে ।  ঠাণ্ডায় থর থর করে কাঁপছে ওরা ।  আমি আবদুলকে বললাম ,   ‘ ওদের কিছু চাল আর আট আনা পয়সা দিয়ে বিদায় করে দাও ।  ’ বৃদ্ধ হঠাৎ আমার পা জড়িয়ে ধরলো ।  তারপর আঞ্চলিক ভাষায় কাকুতি মিনতি করে যা বললো ,  তা ’  এরকমঃ আজ তারা চাল বা পয়সা চায় না ।  আজ তার ছেলেটিকে যেন আমি একটা গরম কাপড় দেই ।  এই শীতে ছেলেটি যে আর বাঁচে না !  একদিন অনাহারে থাকলেও বেঁচে থাকা যায় ,  কিন্তু এই কনকনে শীতে ছেলেটি যে তার আজই মরে যাবে ! অবিশ্বাস্য অসহায় দৃষ্টিতে ওরা তাকিয়ে আছে আমার দিকে ।  ভয়ে ও ঠাণ্ডায় থর থর করে কাঁপছে দু ’ জনেই ।  আমি বাসার ভেতরে এসে আমার বেডরুমে দাঁড়িয়ে ভাবছি ,  কী করা যায় !  আমার একটা ফুলহাতা সোয়েটার ও একটা উলেন জ্যাকেট ছিল ।  বিছানার দুটো চাদরের  ( বেডশিট )  একটা আলনায় ঝোলানো ছিল ।  সেই চাদর ও জ্যাকেটটা নিয়ে আমি ঘর থেকে বেরিয়ে এলাম ।  জ্যাকেটটা ছেলেটির গায়ে পরিয়ে দিয়ে বিছানার চাদরটা বৃদ্ধের গায়ে জড়িয়ে দিলাম ।  তারপর আবদুলকে বললাম ,   ‘ দাঁড়িয়ে আছো কেন ?  ওদের চাল আর পয়সা দিয়ে বিদায় করো ।  ’ ওরা যাতে আবার আমার পা ধরতে না পারে ,  সেজন্য কোনরকম সুযোগ না দিয়ে আমি দ্রুত বাসার ভেতর ঢুকে পড়লাম ।  কিন্তু পা ধরার বিড়ম্বনা থেকে রক্ষা পেলাম না ।  ভিক্ষুকদের বিদায় করে এসে আবদুল আমার দুই পা জড়িয়ে ধরে হাউ মাউ করে কেঁদে ফেললো ।  আমি ওকে ধমক দিলে পা ছেড়ে দিয়ে সে মেঝের ওপর বসে ফোঁপাতে লাগলো ।  ফোঁপাতে ফোঁপাতে সে জানালো ,  বৃদ্ধ ভিক্ষুকটি তার বাবা এবং ছেলেটি তার ছোটভাই ।  নদী ভাঙ্গনে ভিটা মাটি হারিয়ে সর্বস্বান্ত হয়ে ওরা এখন চট্টগ্রাম শহরে এসে ভিক্ষা করে ।  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *   ( এই গল্পটি মাসিক মৌচাকে ঢিল পত্রিকার সেপ্টেম্বর / ২০১৩ সংখ্যায় প্রকাশিত ।  ব্লগার বন্ধুরা যারা পড়েননি ,  তাদের জন্য ব্লগে প্রকাশ করলাম ।  )  
                    





গল্পঃ সূচির চোখে জল



দুই যমজ ভাইবোনের গল্প ।  এক মিনিটের বড় বোন সূচি ,  আর এক মিনিটের ছোট ভাই পত্র ।  চেহারা ,  গায়ের রং ,  হাঁটা চলা ও কথাবার্তায় দারুণ মিল ।  তবে হুবহু নয় ।  নারী পুরুষের প্রাকৃতিক পার্থক্যের কারণে এদের মধ্যেও অমিল রয়েছে ।  সবচে ’  বড় অমিল হলো এদের স্বভাব ।  সূচি হলো চুপচাপ শান্তশিষ্ট মেয়ে ,  আর পত্র হলো ডাকাবুকো টাইপের অতি চঞ্চল ছেলে ।  ধৈর্য সহ্য একেবারে কম ।  মুখে তার সব সময় খই ফোটার মতো কথা ফোটে ।  কারো সাথে কথা বলার সময় সব কথা সে একাই বলে ।  অন্যকে কথা বলার সুযোগ দেয় না । স্বাভাবিকভাবে এমন বাচাল ছেলে কারো প্রিয়পাত্র হবার কথা নয় ।  স্কুলে বা কলেজে পত্রের কোন বন্ধু ছিল না ।  এখন সে যে বিশ্ববিদ্যালয়ে পড়ে ,  সেখানেও তার কোন বন্ধু নেই ।  একই বিশ্ববিদ্যালয়ে সূচিও পড়ে ।  ঘরে বাইরে সব জায়গায় সূচিই তার একমাত্র বন্ধু ।  ক্লাস না থাকলে দু ’ জন কলা ভবনের পেছনে আম গাছের ছায়ায় বসে গল্প করে ।  এ সময় পত্র হয়ে যায় বকাউল্লাহ ,  আর সূচি থাকে শোনাউল্লাহর ভূমিকায় ।  সূচিই হলো পত্রের একমাত্র ভক্ত শ্রোতা ।  সে কখনো পত্রের কথায় বিরক্ত হয় না ।  বাসায় ওদের বাবা মাও পত্রের ম্যারাথন কথা শুনতে শুনতে বিরক্ত হয়ে যান ।  টালবাহানা করে তারা কেটে পড়েন ।  কিন্তু ঘরে বা বাইরে সূচি সব সময়ই পত্রের একজন নিবিষ্ট শ্রোতা ।  সে হাসি মুখে ভাইয়ের সব কথা শোনে ।  দু ’ একটা কথার জবাবও দেয় ।  আর মনে মনে ভাবে ,  তার ভাইটা যদি কথা বলে আনন্দ পায় তো পাক না !  কত মানুষ তো কত খারাপ কাজ করে আনন্দ পায় !  তার ভাই কোন খারাপ কাজ করছে না ।  সে শুধু কথা বলে ।  তার কথার কোন দাঁড়ি ,  কমা ,  সেমিকোলন নাই ।  তাতে কি ?  কথা বলে যদি তার ভালো লাগে তো বলুক না !  ভাইকে সে সুখী দেখতে চায় । বিশ্ববিদ্যালয় থেকে পাশ করে বেরিয়ে ভাইবোন দু ’ জনে চাকরি পেল ।  সূচির ইচ্ছা ছিল শিক্ষকতা করার ।  সে একটি বেসরকারি কলেজে প্রভাষক পদে চাকরি পেল ।  পত্রের নির্দিষ্ট কোন লক্ষ্য ছিল না ।  তার বাবা ষ্টীল মিল কর্পোরেশনের রিটায়ার্ড অফিসার ।  সেই সুত্রে ধরাধরি করে বাবার চেষ্টায় এক রি - রোলিং কোম্পানিতে তার চাকরি হলো ।  জুনিয়র এ্যাকাউন্টস এক্সিকিউটিভ ।  বোন থেকে গেল ঢাকায় ,  আর ভাই চলে গেল চিটাগং ।  কিন্তু ভাইবোনের মধ্যে কথাবার্তা বন্ধ হলো না ।  পত্র তার বেতনের প্রায় সব টাকা মোবাইল ফোনে কথা বলে উড়িয়ে দিতে লাগলো ।  এমনও হলো ,  ঢাকা থেকে সূচির পাঠানো টাকা দিয়ে সে কোন কোন মাসে তার ঘাটতি খরচ মেটাতে লাগলো ।  সূচি তবুও আগের মতো ধীর স্থির ।  সে আগের মতোই ধৈর্য ধরে তার ভাইয়ের কথা শোনে ।  তবে পত্রের ঘন ঘন ফোন কলে তার পেশাগত কাজে কিছু ব্যাঘাত হতে লাগলো ।  সূচি তবুও কল রিসিভ না করে ভাইকে কষ্ট দিতে চায় না । সূচির দীর্ঘ সময় মোবাইল ফোন কানে ধরে রাখার কথা অধ্যক্ষ সাহেব জানতে পারলেন ।  তিনি সূচিকে নিজের অফিস রুমে ডেকে পাঠালেন ।  বললেন ,   ‘ ম্যাডাম ,  বায়োডাটায় দেখলাম আপনি আন ম্যারেড ।  সারাদিন ফোনে এত কথা বলেন কার সাথে ?  কোন বিশেষ বন্ধু আপনার থাকতেই পারে ।  কিন্তু কলেজে ডিউটিরত অবস্থায় তার সাথে এত কথা বলা তো এ্যাকসেপ্টেবল নয় ।  ছাত্র ছাত্রীরা পর্যন্ত হাসাহাসি করে ।  এগুলো তো খেয়াল করবেন !  ’ সূচি একটুও উদ্বিগ্ন না হয়ে শান্ত গলায় বললো ,   ‘ স্যার ,  আমার ছোট ভাইয়ের সাথে কথা হয় ।  সে আমার টুইন ।  চিটাগং থাকে ।  ’ অধ্যক্ষ পুরোপুরি অবিশ্বাসের সাথে বললেন ,   ‘ ভাইয়ের সাথে বোনের এত কি কথা থাকতে পারে ?  ইওর আনসার ইজ নট লজিক্যাল ।  ’ ঠিক এই সময় পত্রের ফোন এলো ।  সূচি কল রিসিভ করে স্পিকার অন অবস্থায় সেলফোনটা টেবিলের ওপর রেখে ভাইয়ের সাথে কথা বলতে বলতে অধ্যক্ষকে শোনার জন্য ইঙ্গিত করলো ।  প্রায় আধা ঘণ্টা কথাবার্তার মধ্যে সূচির হুঁ হাঁ ছাড়া অবশিষ্ট সব কথাই পত্রের ।  কথা শেষ হলে অধ্যক্ষ সাহেব ভ্যাবাচ্যাকা খেয়ে সূচির মুখের দিকে তাকিয়ে রইলেন ।  সুচি চলে যাবার পর তিনি দু ’ হাতে মাথা চেপে ধরে বসে থাকলেন । পত্রের চাকরি করতে ভালো লাগেনা ।  সে এ্যাকাউন্টিং - এ মাস্টার্স করে এলেও কোম্পানির হিসাব নিকাশের খটমটে কাজে বিরক্ত হয় ।  বিরক্তি থেকে রেহাই পাওয়ার জন্য সে মোবাইলে সূচির সাথে কথা বলে ।  বিরামহীন কথা ,  বিরামহীন সুখ ।  ফাইলের কাজ পেন্ডিং পড়ে যায় ।  টানা ছয় মাস কাজ পেন্ডিং পড়ায় কোম্পানির ইনকাম ট্যাক্স রিটার্ন ও ভ্যাটের চালান দাখিল করা হয় না ।  কোম্পানির নামে এন বি আর থেকে নোটিশ আসে ।  পত্রের বস রেগে আগুন ।  কোম্পানিতে এমন দায়িত্বজ্ঞানহীন লোক চলে না ।  একদিন কোম্পানি থেকে পত্রের হাতে টাইপ করা টারমিনেশন লেটার ধরিয়ে দেওয়া হলো ।  ইওর সার্ভিস ইজ নো লংগার রিকোয়ার্ড । পত্র ভীষণ খুশি ।  এখানে অফিসে কারো সাথে কথা বলে শান্তি নেই ।  সব গোমড়ামুখো রোবট ।  এদের সাথে চাকরি করা যায় না ।  এমন চাকরি থাকার চেয়ে না থাকাই ভালো ।  সে খুশি মনে ঢাকায় ফিরে এল ।  কিন্তু সূচি ছাড়া সে আর কাউকে খুশি করতে পারলো না ।  বাবা মাসহ সবাই তার ওপর নাখোশ ।  সূচি বললো ,   ‘ চিন্তা করো না ,  বাবা ।  ওর নিশ্চয় অন্য কোথাও চাকরি হয়ে যাবে ।  ’ পত্র ব্যাংকে ইন্টারভিউ দিল ,  বায়িং হাউসে ছুটাছুটি করলো ,  এমনকি সরকারি চাকরির জন্য বি সি এস পরীক্ষাও দিল ।  কিন্তু কোথাও কিছু হলো না ।  শেষে প্রাইমারী স্কুলের শিক্ষক পদে আবেদন করে সে ঘোষণা দিল যে ,  এবার যদি চাকরি না হয় তো সে আর চাকরিই করবেনা । সূচি বললো ,   ‘ তাহলে কি করবি ?  ’ পত্র বললো ,   ‘ ব্যবসা করবো ।  ’ সূচি বললো ,   ‘ ব্যবসা করার টাকা পাবি কোথায় ?  বাবা রিটায়ার্ড মানুষ ।  পেনশন ছাড়া তো বাবার আর কিছু নাই ।  ’  ‘ তুই আছিস না !  ’  ব্যবসার ফজিলত নিয়ে পত্র ভাষণ দেওয়া শুরু করে দিল ।  নবীজির ব্যবসা করার দৃষ্টান্ত থেকে শুরু করে বিল গেটসের বিশ্বসেরা ধনী হওয়া পর্যন্ত কোন কিছুই বাদ গেল না ।  সফল ব্যবসায়ী হতে হলে কি কি করতে হবে ,  এ সম্পর্কিত ডেল কার্নেগীর এক ডজন পরামর্শ সূচিকে জানিয়ে দিল সে ।  সূচি ধৈর্য ধরে সব শুনে মনে মনে হাসলো ।  হায় রে ভাইটি তার !  দুনিয়াটা তার কাছে কত সহজ !  মুখে বললো ,   ‘ আচ্ছা ,  ঠিক আছে ,  আগে দেখ এই চাকরির কি হয় !  তারপর নাহয় ব্যবসা নিয়ে ভাবা যাবে ।  ’ সূচি চাকরি পাওয়ার আগে থেকেই বাবা করিম সাহেব ওর বিয়ের চেষ্টা করছিলেন ।  মেয়ের বয়স হয়েছে ।  চাকরি করাও দু ’ বছর হয়ে গেল ।  আর দেরি করা যায় না ।  চাকরিজীবী মেয়ের বরের অভাব হয় না ।  করিম সাহেব উপযুক্ত বর পেয়ে গেলেন ।  ছেলে সদ্য বি সি এস করা প্রথম শ্রেণীর সরকারি কর্মকর্তা ।  বংশ ফ্যামিলি ভালো ।  ছেলের ভাই বোনেরা সবাই উচ্চ শিক্ষিত । পত্রের প্রাইমারী শিক্ষক পদের চাকরি হলো না ।  কিন্তু সূচির বিয়ে ঠিক হয়ে গেল ।  ছেলে পক্ষের কোন দাবি দাওয়া নেই ।  তারা যত দ্রুত সম্ভব বিয়ের কাজ সেরে ফেলতে চায় ।  কিন্তু বিয়ের সাতদিন আগে শাহবাগের রাস্তায় মোটর সাইকেল এ্যাকসিডেন্ট করে পত্র তার ডান পা ভেঙ্গে ফেললো ।  প্লাস্টার করা ভাঙ্গা পা নিয়ে হাসপাতালের বেডে শুয়ে সে বক বক করতে লাগলো ।  এ্যাকসিডেন্টের জন্য সে যে মোটেই দায়ী না ,  সেটা নানা তথ্য উপাত্ত দিয়ে সে বাবা মা ও বোনকে বোঝানোর চেষ্টা করতে লাগলো ।  সূচির চোখে জল ।  সে বাড়ি ফিরে বাবাকে বিয়ের তারিখ পিছিয়ে দিতে বললো ।  ছেলেপক্ষ খুবই ভদ্র ও সহানুভূতিশীল ।  তারা হাসপাতালে গিয়ে পত্রকে দেখে যথেষ্ট সমবেদনা জানিয়ে এল ।  কিন্তু বিয়ের তারিখ পিছিয়ে দিতে তারা রাজী নয় ।  তাদের সমস্যা হলো ,  ছেলের বড় বোন ও দুলাভাই আমেরিকায় থাকে ।  শুধু এই বিয়ে উপলক্ষেই তারা বাচ্চা কাচ্চাসহ দেশে এসেছে ।  বিয়ের একদিন পরেই তারা আমেরিকা ফিরে যাবে ।  সেভাবে তাদের ফ্লাইট কনফার্ম করা আছে ।  বাচ্চা কাচ্চার লেখা পড়ার ব্যাপারে ওদেশে খুব কড়াকড়ি ।  তাছাড়া দু ’ পক্ষ থেকেই বিয়ের কার্ড বিলি বণ্টন করা হয়ে গেছে ।  এ অবস্থায় বিয়ের তারিখ পেছানো যায় না । করিম সাহেব দিশাহারা হয়ে পড়লেন ।  সূচি পত্রের মামা শামসুলের সাথে পরামর্শ করে একটা উপায় বের করা গেল ।  যেহেতু বিয়ের এখনো ক ’ দিন বাকি আছে ,  তাই এই সময়ের মধ্যে পত্রকে হাসপাতাল থেকে ছাড়িয়ে আনা যায় ।  ফ্র্যাকচার কেসে বাসায় শুয়েও বিশ্রাম নেওয়া যায় ।  তবে পত্রের গায়ে জ্বর থাকায় হাসপাতালের ডাক্তার বিনা বন্ডে ছেড়ে দিতে রাজী নন । বিয়ের একদিন আগে বন্ড দিয়ে পত্রকে বাসায় আনা হলো ।  সে তার বিছানায় শুয়ে হাসপাতালের অব্যবস্থাপনা নিয়ে বক বক করতে লাগলো ।  ডাক্তাররা অযোগ্য ,  নার্সরা ইনহিউম্যান ।  পরিস্কার পরিচ্ছন্নতার বালাই নেই ।  অল আর ননসেন্স । সারা বাড়ি বিয়ের সাজে সেজেছে ।  ফ্ল্যাট বাড়ি হলেও পুরো বিল্ডিং নানা রঙের ডেকরেটিভ লাইটের আলোয় ঝলমল করছে ।  করিম সাহেবের আত্মীয়স্বজনে বাড়ি ভর্তি ।  কাছাকাছি এক কমিউনিটি সেন্টারে বিয়ের অনুষ্ঠান ও অতিথি সেবার আয়োজন করা হয়েছে ।  শামসুলকে সাথে নিয়ে করিম সাহেব সব আয়োজন দেখ ভাল করতে ব্যস্ত । ভাইয়ের বিছানার পাশে বসে সূচি নিঃশব্দে কাঁদছে ।  তার বিয়েতে একমাত্র ভাইটি ভাঙ্গা পা নিয়ে বিছানায় পড়ে থাকবে -  এটা মেনে নিতে পারছেনা সে ।  খুব কষ্ট হচ্ছে তার ।  কিন্তু কোন কথা বলছেনা সে ।  কথা যা বলার পত্রই বলছে ।  সূচির একটা হাত নিজের ব্যান্ডেজ করা হাতের মধ্যে নিয়ে তাকে সান্ত্বনা দিচ্ছে সে ।  বরের ছবি দেখে সে খুব খুশি হয়েছে ,  সূচির সাথে দারুণ মানাবে ,  এত ভালো ফ্যামিলিতে বিয়ে হচ্ছে ভাবা যায়না ,   ‘ সূচি ,  তোর ভাগ্য খুব ভালো রে বোন !  ’  - এইসব বিরতিহীন প্রশংসাবাক্য পত্রের মুখে ।  সূচি অসহায়ভাবে তাকিয়ে থাকে ভাইয়ের মুখের দিকে ।  আহা !  হতভাগা ভাইটি তার !  যমজ ও একমাত্র বোনের বিয়েতে ভাঙ্গা পা নিয়ে বিছানায় পড়ে আছে সে । বিয়ের দিন সকাল থেকে কাঁদছে সূচি ।  দুপুরে জুম্মার আগে কালমা হবে ।  সাজানোর জন্য মেয়েরা সূচিকে পার্লারে নিয়ে যেতে জোরাজুরি করছে ।  কিন্তু পত্রকে ছেড়ে কোথাও যেতে ইচ্ছা করছেনা সূচির ।  পত্রের গায়ে ভীষণ জ্বর ।  ডাক্তার এনে দেখিয়ে তাকে ওষুধ খাওয়ানো হয়েছে ।  পত্র নিজেকে সুস্থ দেখাতে আপ্রাণ চেষ্টা করে যাচ্ছে ।  জ্বরে টসটসে লাল চোখ মুখ নিয়ে সে বার বার সূচিকে তাগাদা দিচ্ছে পার্লারে যেতে ।  যেন তার কিছুই হয়নি এমন একটা ভাব ।  প্লাস্টার করা ভাঙ্গা পা নিয়ে সে বিছানা থেকে উঠতে পারছে না ,  পারলে হয়তো সে নিজেই বোনকে নিয়ে যেত পার্লারে । দুপুরে বিয়ের আনুষ্ঠানিকতা চলাকালে সূচির গা কাঁপিয়ে জ্বর এলো ।  জমকালো বেনারসি ও গয়না গাঁটি পরে কাঁপা কাঁপা হাতে বিয়ের রেজিস্টারে সই করলো সে ।  মুখের ভেতরটা তেতো ।  লিপস্টিক দেওয়া দুই ঠোঁট খসখসে শুকনো ।  ভীষণ তেষ্টা পাচ্ছে সূচির ।  পাশে বসা সুদর্শন বরের প্রতি একটুও ভ্রুক্ষেপ নেই ওর ।  বাবাকে কাছে পেয়ে সে জিজ্ঞেস করলো ,   ‘ পত্র কেমন আছে ,  বাবা ?  ওর কাছে কেউ আছে তো ?  ’  করিম সাহেব মেয়েকে আশ্বস্ত করে বললেন ,   ‘ চিন্তা করো না ,  মা ।  তোমার মা আছে ওর কাছে ।  আমি এইমাত্র মোবাইলে খবর নিলাম ।  পত্রের জ্বর ছেড়ে গেছে ।  সে এখন ঘুমাচ্ছে ।  ’ পত্রকে দেখার জন্য অস্থির হয়ে গেল সূচি ।  বিয়ের আনুষ্ঠানিকতা শেষ হবার সাথে সাথে সে বাসায় যাওয়ার জন্য পীড়াপীড়ি শুরু করে দিল ।  কারো কথা শুনতে সে রাজী নয় ।  তাকে এক্ষুনি পত্রের কাছে নিয়ে যেতে হবে ।  কমিউনিটি সেন্টারে তদারকির দায়িত্ব শামসুলকে দিয়ে করিম সাহেব মেয়ে জামাই নিয়ে বাসায় চলে গেলেন । পত্র সত্যি সত্যিই ঘুমাচ্ছে ।  তবে ঘুমের মধ্যেও তার মুখ বন্ধ নেই ।  জড়ানো কণ্ঠে একটানা কথা বলে চলেছে সে ।  ঘুমের মধ্যে কথা বলা তার পুরনো অভ্যাস ।  পাশে বসে থাকা মা হাত ইশারায় জানালেন ,  পত্রের কথা বোঝা যাচ্ছেনা ।  সূচি নিঃশব্দে পত্রের পাশে বসে ওর মুখের কাছে কান নিয়ে শুনতে চেষ্টা করলো সে কি বলছে ?  আর কেউ না বুঝলেও পত্রের কথা সূচি ঠিকই বুঝবে ।  হাঁ ,  এই তো বোঝা যাচ্ছে !  পত্র বিড় বিড় করে বলছে ,   ‘ তোর বিয়ের পর আমি কার সাথে কথা বলবো ,  বোন ?  তুই ছাড়া যে আমার কথা কেউ শোনে না !  ’  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *    ( এই গল্পটি মাসিক মৌচাকে ঢিল পত্রিকার ফেব্রুয়ারি / ২০১৩ সংখ্যায় প্রকাশিত ।  ব্লগার বন্ধুরা যারা পড়েননি ,  তাদের জন্য ব্লগে প্রকাশ করলাম  )  
                    





গল্পঃ কিসমতের ভাগ্য



                        মানুষের নামের সাথে তার স্বভাব চরিত্র বা মন মানসিকতার মিল খুব একটা দেখা যায় না ।  আনন্দ নামের কাউকে হয়তো প্রায়ই নিরানন্দে থাকতে দেখা যায় ।  শান্ত নামের কেউ যে সব সময় শান্তশিষ্ট থাকবে ,  এমন গ্যারান্টি দেওয়া যায় না ।  আবার মমতা নামের কোন মহিলা কখনো কখনো মায়া - মমতাহীন একরোখা হয়ে উঠতে পারে ।  এই যেমন ,  পশ্চিমবঙ্গের মূখ্যমন্ত্রী । কিন্তু কিসমতের ব্যাপারটা একদমই আলাদা ।  তার নামের সাথে কাজ কামের মিল অবিশ্বাস্য ।  রাশিফল গণনায় কিসমতের অগাধ বিশ্বাস ।  এমনিতে সে খবরের কাগজ খুব একটা পড়েনা ।  কিন্তু  ‘ আজকের দিনটি কেমন যাবে ’  না পড়ে সে কোনদিন বাসা থেকে বেরোয় না ।  হকার কাগজ না দেওয়া পর্যন্ত সে বাসাতেই থাকে ।  কাজের তাড়া থাকলে  ‘ ধনু ’  রাশির অংশটুকু কাঁচি দিয়ে কেটে পকেটে নিয়ে সে বেরিয়ে পড়ে এবং সারাদিনের ঘটনার সাথে মিলিয়ে দেখে ।  এতে সে খুব তৃপ্তি পায় ।  ২৭ নভেম্বর তার জন্ম হওয়ায় সে ধনু রাশির জাতক ।  তার ধারণা ,  এই রাশির জাতক - জাতিকারা অন্যদের চেয়ে আলাদা ।  বিদ্যা ,  বুদ্ধি ,  জ্ঞান ও সৌভাগ্যের দিক থেকে এরা এলিট শ্রেণীর ।  ধারণাটা অবশ্য তার আপনা আপনি হয়নি ।  বন্ধুদের সাথে একবার কক্সবাজার বেড়াতে গিয়ে একজন দাড়িওয়ালা বাবরি চুলের লোক তার হাত দেখে এ কথা বলেছিল ।  মাত্র দুশো টাকা খরচা করে তার কাছ থেকে এই মূল্যবান তথ্য সে জানতে পেরেছে । কিসমতের একাডেমিক রেকর্ড অবশ্য আহামরি গোছের কিছু নয় ।  মাস্টার্সে তলানিতে পড়া সেকেন্ড ক্লাস ।  এর আগের রেজাল্টগুলোও টানা হেঁচড়া টাইপের ।  সৌভাগ্যের দিক থেকে এলিট শ্রেণীর হলেও চাকরির বাজারে হন্যে হয়ে ঘুরছে সে ।  দেড় বছর আগে জাতীয় বিশ্ববিদ্যালয় থেকে পাশ করে বেরলেও চাকরি হচ্ছেনা তার ।  বাড়িতে রিটায়ার্ড বাবার হম্বি তম্বি ,  মায়ের আহাজারি আর জ্ঞান বুদ্ধিহীন দুই বোনের অসার কথাবার্তা কিসমতকে মাঝে মাঝে বিমর্ষ করে তোলে ।  এরা কেউ ধনু রাশির জাতক - জাতিকা নয় বলে কিসমতের ওজন বুঝতে পারেনা ।  কিসমত যে একদিন বড় কিছু করে দেখিয়ে দেবে ,  সে বিশ্বাস এদের নেই । যাই হোক ,  একদিন পত্রিকায় ধনু রাশির বর্ণনা পড়ে কিসমতের মন আনন্দে উৎফুল্ল হয়ে উঠলো ।  প্রথমেই লেখা আছে ,   ‘ বেকারদের কারো কারো জন্য আজ সুখবর আছে ।  ’  আহা ,  কি আনন্দ আকাশে বাতাসে !  আয়কর অফিসের পরিদর্শক পদে নির্বাচিত প্রার্থীদের তালিকা আজই অনলাইনে প্রকাশ করার কথা আছে ।  বেহিসাবি ঘুষের চাকরি ।  এই চাকরি সোনার নয় ,  হীরার হরিণ ।  মোবাইল ফোনের ইন্টারনেটে খোঁচাখুঁচি করে লাভ হলো না ।  সম্ভবতঃ এখনো তালিকা প্রকাশ করা হয়নি ।  বেলা এগারোটার দিকে বন্ধু আসলাম ফোন করে জানালো ,  তাদের দু ’ জনের কারো চাকরি হয়নি ।  ‘ কি বলছিস তুই ?  ’  ‘ হাঁ ,  ঠিকই বলছি ।  আমার ল্যাপটপে এনবিআরের ওয়েব সাইটে ঢুকেছিলাম ।  সেখানে একটু আগে তালিকা প্রকাশ করা হয়েছে ।  তোর আমার দুজনেরই নাম্বার নেই ।  ’  ‘ ভালো করে দেখেছিস ?  ’  ‘ বিশ্বাস না হলে এসে দেখে যা ।  ’  ‘ না ,  না ,  বিশ্বাস হবেনা কেন ?  তুই আর একবার ভালো করে দেখ ।  ভুলও তো হতে পারে !  ’ একে তো চাকরি হয়নি ,  তার ওপর তাকে আন্ডার এস্টিমেট করছে কিসমত ।  তেলে বেগুনে জ্বলে উঠলো আসলাম ।  শুরু হয়ে গেল দু ’ বন্ধুতে তুমুল ঝগড়া ।  কথাবার্তা চাকরি থেকে সরে গিয়ে দু ’ জনের বংশ ঠিকুজি পর্যন্ত পৌঁছে গেল ।  কিসমত মাথামোটা নির্বোধ ।  আসলাম একটা আহাম্মক ছাড়া আর কিছুই নয় ।  কিসমতের গুষ্টি বেকুব ।  আসলামের বংশ পাগল ।  ইত্যাদি ,  ইত্যাদি । দুপুরে বাসায় খেতে এসে কিসমত পকেট থেকে ধনু রাশির পেপার কাটিংটা বের করে আবার পড়তে গিয়ে দেখলো  ‘ বেকারদের কারো কারো জন্য আজ সুখবর আছে ’  কথাটার পরেই লেখা আছে  ‘ ঘনিষ্ঠ বন্ধু বা নিকটজনের সাথে সম্পর্কের অবনতি হতে পারে ।  ’  ‘ মাই গড !  ’  কিসমত মাথায় হাত দিয়ে বসে পড়লো ।  পুরোটা আগেই পড়া উচিৎ ছিল তার ।  আসলাম তার জিগরি দোস্ত ।  এমন দোস্তের সাথে তার এত বছরের সম্পর্ক ভেঙ্গে গেল !  ছিঃ ছিঃ ।  পকেট থেকে মোবাইল ফোন বের করে কিসমত কল দিল আসলামকে ।  মাফ চাওয়ার মতো করে কিছু একটা বলতে হবে তাকে ।  কিন্তু আসলাম বার বার কল কেটে দিতে লাগলো ।  শেষে ওর ফোন বন্ধ পেয়ে কিসমত বুঝলো ,  ডাল গলবে না ।  গেল এতদিনের সম্পর্কটা ! ধনু রাশির বর্ণনায় আরও লেখা আছে ,   ‘ অর্থভাগ্য শুভ ।  পুরাতন পাওনা টাকা আদায়ের সম্ভাবনা উজ্জল ।  দিনের শেষে সম্মানিত হতে পারেন ।  ’  কিসমতের হঠাৎ মনে পড়ে গেল ইলিয়াসের কথা ।  এক হাজার টাকা ধার নিয়ে সে দু ’ বছর ধরে কিসমতকে ঘোরাচ্ছে ।  আজ না কাল ,  কাল না পরশু - এভাবে দু ’ বছর ধরে কিসমতকে নাস্তানাবুদ করার পর ইদানিং সে কিসমতকে দেখলেই লুকিয়ে পড়ে ।  ক ’ দিন আগে চায়ের দোকানে এমন কাণ্ড হয়েছে ।  কিসমতকে দেখে চায়ের কাপ হাতে টেবিলের নিচে লুকিয়ে পড়েছে সে ।  আপন খালাতো ভাই ।  নেশা টেশা করে ।  বেশি কিছু বলাও যায় না ।  খালা - খালুকে বলেও লাভ হয়নি ।  তাঁদের সাফ কথা ,   ‘ ডাইলখোরটাকে টাকা ধার দেয়ার আগে আমাদের বলেছিলি ?  ’ না ,  তা ’  অবশ্য বলা হয়নি ।  তাই বলে আপন খালা - খালু কিছু করবেনা ?  আত্মীয়স্বজনরাও সব কেমন যেন হয়ে যাচ্ছে !  যাকগে ,  আজ টাকাটা পাওয়া যেতে পারে ।  ইলিয়াসের খোঁজে দুপুর থেকে সন্ধ্যে পর্যন্ত সম্ভাব্য সব জায়গায় টো টো করে ঘুরে বেড়ালো কিসমত ।  কোথাও পাওয়া গেল না তাকে ।  তবে একজন এক পার্কের সূত্র দিয়ে জানালো ,  ইলিয়াসকে সে বিকেলবেলা সেখানে বসে গাঁজা খেতে দেখেছে ।  সাথে আরও তিন চারজন আছে ।  একটা আসরের মতো হচ্ছে সেখানে । কিসমত তড়িঘড়ি করে তিরিশ টাকা রিক্সাভাড়া দিয়ে পার্কে এসে হাজির ।  গাছ - গাছালি আর ফুলে ভরা এক সময়ের সুন্দর পার্কটি এখন হতশ্রী ।  বসার আসনগুলো সব ভেঙ্গে গেছে ,  ফোয়ারায় জল নেই ,  ভেতরে নোংরা আবর্জনা আর মনুষ্যবর্জ্যের দুর্গন্ধ ।  এই পার্কে বেড়ানোর উদ্দেশ্যে লোকজন তেমন আর আসেনা ।  সন্ধ্যের পর পার্কটি মাদকসেবী ও পতিতাদের স্বর্গরাজ্য হয়ে যায় ।  কিসমত পার্কে ঢুকে চোরের মতো নিঃশব্দে খুঁজতে লাগলো ইলিয়াসকে ।  ওর উপস্থিতি টের পেলে ইলিয়াস নির্ঘাত পালিয়ে যাবে ।  খপ্ করে মুরগী ধরার মতো করে ধরতে হবে তাকে । কিন্তু সন্ধ্যের পর শুধু মাদকসেবী আর পতিতারাই নয় ,  পুলিশের আনাগোনাও যে বেড়ে যায় জানা ছিলনা কিসমতের ।  অন্ধকারের মধ্যে গাছপালা ভেদ করে কোত্থেকে যে দু ’ জন পুলিশ এসে ওর জামার কলার চেপে ধরে  ‘ বানচোত ’  বলে গালি দিল ,  বুঝতেই পারেনি সে ।  হুইশেলের আওয়াজ আর হিপ পকেটের ওপর লাঠির বাড়ি খেয়ে সে বুঝতে পারলো যে ,  সে পুলিশের খপ্পরে পড়েছে ।  তার মানে সে গ্রেপ্তার হয়ে গেছে ।  দু ’ হাত ওপরে তুলে সে সাথে সাথে স্যারেন্ডার করলো ।  হাত তুলে স্যারেন্ডার করলে সাধারণতঃ পুলিশ ভাইয়েরা আর মারেনা ।  কিন্তু এই পুলিশগুলো বড়ই নিষ্ঠুর ।  তারা ওকে মারতে মারতে পার্কের বাইরে এনে অপেক্ষমান একটা পুলিশ ভ্যানে তুলে দিল ।  ভ্যানে তার মতো আরো পাঁচজন যুবকের সাথে মুখে রং চং মাখা দু ’ জন পতিতা আগে থেকেই বসে আছে ।  তাদের ঢুলু ঢুলু চোখ দেখে পরিস্কার বোঝা যাচ্ছে যে ,  এরা পার্কে বসে নেশা করার সাথে সাথে অসভ্য কাজ করছিল ।  কিন্তু এদের মধ্যে ইলিয়াস নেই ।  বেয়াদবটাকে পুলিশ পর্যন্ত ধরতে পারেনি ,  কিসমত ধরবে কিভাবে ?  নিশ্চয় পার্কের কোন পাঁচিল টপকে সে পালিয়েছে । ভ্যানে তোলার আগে পুলিশ ভাইয়েরা কিসমতের পকেটে থাকা অবশিষ্ট দেড়শো টাকা এবং মোবাইল ফোনটা হাপিশ করে দিয়েছে ।  ওগুলোর কথা বলতে গিয়ে কিসমত তলপেটে রুলের গুঁতো খেয়ে চুপচাপ বসে রইল । থানায় আনার পর দুই পতিতাকে মাঝখানে রেখে কিসমতসহ যুবকদের ছবি তোলা হলো ।  সম্ভবতঃ  ‘ পতিতা ও মাদকসহ ছয় যুবক গ্রেপ্তার ’  এই জাতীয় শিরোনাম দিয়ে আগামীকালের পত্রিকায় এই ছবি ছাপা হবে ।  মান সম্মান সব গেল ।  দিনের শেষে এভাবে সম্মানিত হতে হবে ভাবা যায়না । সারা রাত মশার কামড় খেয়ে থানার হাজতে নেশাখোরদের সাথে নির্ঘুম কাটানোর পর সকালে কোর্টে চালান হবার সময় কিসমত ধনু রাশির পেপার কাটিংটা ফেলে দিতে গিয়ে এক সেপাইয়ের হাতে ধরা পড়ে গেল ।  ‘ এই ব্যাটা ,  দেখি দেখি কি ফেললি ?  ’  দুমড়ে মুচড়ে ফেলা কাগজের টুকরাটা মাটি থেকে কুড়িয়ে নিয়ে সেপাইটি সোজা চলে গেল ওসি সাহেবের কাছে ।  ফিস ফিস করে বললো ,   ‘ স্যার ,  এই কাগজের মধ্যে নিশ্চয় হেরোইন ছিল ।  আমাদের ফাঁকি দিয়ে ওরা হাজত ঘরে বসে হেরোইন খেয়েছে ।  এক ব্যাটা আসামী লুকিয়ে কাগজটা ফেলে দিচ্ছিল ।  আমি ধরে ফেলেছি ।  ’  ‘ তাই নাকি ?  ’  ওসি সাহেব হুংকার দিয়ে বললেন ,   ‘ আলামত হিসাবে জব্দ তালিকায় এন্ট্রি করে অন্য মালামালের সাথে কোর্টে জমা দাও ।  আর শোনো ,  মাগী দুটার মধ্যে কম বয়সীটাকে আজ চালান দিওনা ।  ঠিক আছে ?  ’ মেঝের ওপর পা ঠুকে ওসি সাহেবকে স্যালুট করে সেপাই বললো ,   ‘ ইয়েস ,  স্যার !  ’  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  * 
                    





গল্পঃ একজন রাগী মানুষের গল্প



                        আজ একজন রাগী মানুষের গল্প শুনুন ।  ১৯৭৮ সালের ঘটনা ।  আমি তখন রাজশাহী বিশ্ববিদ্যালয়ে অর্থনীতিতে অনার্স পড়ি ।  ঐ সময় আমার সাবসিডিয়ারি পরীক্ষা চলছিলো ।  বিশ্ববিদ্যালয়ের বাসে শহর থেকে ক্যাম্পাসে যাতায়াত করি ।  একদিন বিশ্ববিদ্যালয় থেকে ফেরার পথে আমার বাড়ির কাছাকাছি একটা স্টপেজে নেমে দেখা হয়ে গেল আসগর চাচার সাথে । আসগর চাচা আমার প্রতিবেশি ।  তিনিও বিশ্ববিদ্যালয়ের প্রশাসনিক শাখায় লোয়ার ডিভিশন ক্লার্কের পদে চাকরি করেন ।  ছোটখাটো মাঝ বয়সী মানুষ ।  আমাদের মহল্লায় ভাড়া থাকেন ।  স্ত্রী ও সাত ছেলেমেয়ে নিয়ে তাঁর টানাটানির সংসার ।  তারপরেও তিনি কোন দোকানে বাঁকি খান না ।  কারো সাথে দু ’ নম্বরী করেন না ।  ভীষণ সৎ মানুষ ।  সততার কারণে অভাব তাঁর নিত্যসঙ্গী ।  আর অভাবের কারণে তাঁর মেজাজ সব সময় তুঙ্গে থাকে ।  সম্ভবতঃ প্রকৃতিগতভাবেও তিনি খুব রাগী ও বদমেজাজি স্বভাবের ।  সততার সাথে রাগের বোধহয় একটা সম্পর্ক আছে । আসগর চাচার এই রাগী স্বভাবের কারণে অন্যান্যদের সাথে তাঁর প্রায়ই খিটিমিটি লেগে যায় ।  বিশেষ করে মুদি দোকান এবং বাজারের মাছ মাংস ও সব্জি বিক্রেতাদের সাথে তাঁর প্রায়ই তর্কাতর্কি ,  হাতাহাতি ,  এমনকি ঘুষোঘুষি পর্যন্ত হয়ে যায় ।  বাসাতেও স্ত্রী ও ছেলেমেয়েদের সাথে তাঁর গালাগালি ও ধ্বস্তাধস্তির ঘটনা নিত্যনৈমিত্তিক ।  মহল্লার লোকজন পারতপক্ষে আসগর চাচাকে এড়িয়েই চলে ।  খামোকা ঝগড়া বিবাদে জড়িয়ে পড়তে কে চায় ,  বলুন ? আমি বাস থেকে নেমে তাঁকে সালাম দিতেই তিনি সালামের কোন উত্তর না দিয়ে চড়া গলায় বললেন ,   ‘ আমার কী হয়েছে ,  এ প্রশ্ন করবেনা ।  ঠিক আছে ?  ’ আসগর চাচা বাজার করে ফিরছিলেন ।  তাঁর শার্টের পকেট ও ডান হাতা ছেঁড়া ।  বোতামগুলো উধাও ।  কপালের এক অংশ আলুর মতো ফোলা ।  চোখের নিচে কালশিটে দাগ ।  ভুরুর ওপর দিকে কেটে রক্ত ঝরছে । এমন চেহারার একজন মানুষকে  ( বিশেষ করে প্রতিবেশি মুরুব্বী শ্রেনীর মানুষকে )  কী হয়েছে জিজ্ঞেস করা যাবে না ,  এমন নিষেধাজ্ঞা আপনারা পেয়েছেন কোনদিন ?  আমার মনে হয় না ।  কিন্তু আসগর চাচা বলে কথা ।  আমি তাঁকে ঘাঁটাতে চাইনা ।  তাঁর নিষেধাজ্ঞার পরেও কিছু বললে দক্ষযজ্ঞ বেধে যাবে ।  তাই তিনি চলে যাবার পর আমি বাড়ি না ফিরে কাঁচাবাজারের কাছাকাছি আমার পাড়ার এক বন্ধুর তৈজসপত্রের দোকানে গেলাম ।  বন্ধুকে জিজ্ঞেস করতেই সব জানা গেল ।  প্রতিদিনের ঘটনা ।  বাজার করার সময় জিনিষপত্রের দাম নিয়ে দোকানিদের সাথে আসগর চাচার বাক বিতণ্ডা ।  গতকাল আলুর দাম ছিল পৌনে দু ’ টাকা ,  আজ দুই টাকা দিতে হবে কেন ?  আলু কী রাতারাতি আপেল হয়ে গেছে ?  কাচকি মাছের ভাগা গতকাল ছিল তিন টাকা ,  আজ সাড়ে তিন টাকা দিতে হবে কেন ?  এক দিনের মধ্যে কাচকি মাছ কী সব বোয়াল মাছ হয়ে গেছে ?  আসগর চাচার এসব প্রশ্নের উত্তর দিতে গিয়ে দোকানিরা প্রতিদিন হিমশিম খায় ।  তর্কাতর্কি হয় ,  ঝগড়াঝাঁটি হয় ।  আজ একটু বাড়াবাড়ি রকমের ঝগড়াঝাঁটি হয়ে গেছে ,  যা শেষ পর্যন্ত জামা ধরে টানাটানি ও ঘুষি বিনিময় পর্যায়ে চলে গেছে ।  মাসে তিন চারবার এমন বাড়াবাড়ি রকমের ঝগড়াঝাঁটি হয়ে থাকে ।  আমাদের মহল্লার অনেক লোক বাজারে ব্যবসা করে ।  তারাই মিটমাট করে দেয় ।  মিটমাট করতে গিয়ে অনেক সময় দোকানিদের কেনা দামে মাল বেঁচে আসগর চাচাকে শান্ত করতে হয় । আজ থেকে পঁয়ত্রিশ বছর আগে শিক্ষা প্রতিষ্ঠানগুলোতে এত দুর্নীতি ছিল না ।  তারপরেও কিছু এ হাত ও হাত যে হতো না ,  তা ’  নয় ।  বিশ্ববিদ্যালয়ের প্রশাসনিক শাখার অনেক কর্মচারী ঐতিহ্যগত ভাবেই কিছু অনৈতিক কর্মকাণ্ডে জড়িত ছিল ।  এই কর্মগুলোর মধ্যে একটি ছিল বাসায় ছেলেমেয়েদের পড়ালেখার জন্য অফিসের কাগজ ,  কলম ,  পেন্সিল ,  কাটার ,  কার্বন ,  ইরেজার ইত্যাদি চুরি করে বাড়ি নিয়ে যাওয়া ।  এ যুগের হিসাবে খুবই সামান্য অপরাধ ।  সে যুগের হিসাবে অতটা সামান্য নয় ,  বিশেষ করে আসগর চাচার মতো মানুষের চোখে পড়লে তো নয়ই ।  তিনি ঊর্ধ্বতন কর্তৃপক্ষের কাছে নালিশ করার পাত্র নন ।  তাঁর চিকিৎসা পদ্ধতি সরল ।  চোর কর্মচারীর জামার কলার ধরে বাঁ হাতে ঠাস্ ঠাস্ করে আধা ডজন চড় বসিয়ে দেওয়া  ( বলতে ভুলে গেছি ,  আসগর চাচা ছিলেন ন্যাটা ।  তাঁর সব কাজ ছিল বাঁ হাতে )  ।  এ নিয়ে প্রায়ই অফিসের মধ্যে হৈ চৈ হতো ।  অফিস ডেকোরাম ভাঙ্গার অপরাধে আসগর চাচা দু ’ একবার সাসপেন্ডও হয়েছেন ।  আর শো - কজের তো হিসাব নাই ।  কিন্তু চোর কর্মচারীরা কোনদিন পাল্টা আঘাত করার সাহস করেনি ।  মনের ভেতর অপরাধবোধ থাকলে যা হয় আর কী ! কিন্তু একদিন এর ব্যাতিক্রম হলো ।  আমি দুপুরের ক্লাস শেষে কয়েকজন বন্ধুসহ বাস ধরার জন্য মমতাজউদ্দিন কলাভবন থেকে প্রশাসনিক ভবনের সামনে দিয়ে বাস স্ট্যান্ডের দিকে যাচ্ছিলাম ।  এ সময় দেখলাম ,  রক্তাক্ত নাক চেপে ধরে দু ’ জন কর্মচারীর সাহায্যে আসগর চাচা প্রশাসনিক ভবন থেকে বেরিয়ে বিশ্ববিদ্যালয়ের মেডিক্যাল সেন্টারের দিকে যাচ্ছেন আর চরম উত্তেজিত কণ্ঠে কাকে যেন গালাগাল করছেন ।  তাঁর প্যান্ট শার্টে ছোপ ছোপ রক্তের দাগ । জানা গেল ,  সেই কাগজ চুরির মামলা ।  আসগর চাচা এমনিতে ছোটখাটো গড়নের দুর্বল মানুষ ।  দেহে তেমন বল শক্তি নেই ।  পাল্টা মার খেতে হয়না বলে বেশিরভাগ সময় তিনিই জেতেন ।  কিন্তু আজকের মামলায় তাঁর প্রতিপক্ষ ছিল দশাসই চেহারার এক চতুর্থ শ্রেনীর কর্মচারী ।  আসগর চাচার চড় খেতে খেতে অতিষ্ঠ হয়ে সে একটা ঘুষি বসিয়ে দিয়েছে ।  আর তাতেই আসগর চাচার নাক ফেটে চৌচির । সেই ঘটনায় কর্তৃপক্ষ দু ’ জনকেই সাসপেন্ড করে দিল ।  আসগর চাচা এর আগেও সাসপেন্ড হয়েছেন ।  তিনি যতদিন সাসপেন্ড থাকেন ,  ততদিন আমাদের মহল্লার মসজিদে মোয়াজ্জিনের কাজ করেন ।  তাঁর আজানের সুর খুব চমৎকার ।  মহল্লার সবাই এক বাক্যে স্বীকার করে যে ,  আসগর চাচার আজান শুনলে মসজিদে যেতে ইচ্ছে করে ।  এমন সুরেলা গলার মিষ্টি আজান রাজশাহী শহরের আর কোন মসজিদে শোনা যায় না ।  আমাদের মসজিদের একজন বেতনভুক মোয়াজ্জিন ছিল ।  আসগর চাচা আজান দিলে তার তো কোন কাজ থাকে না ।  কিন্তু তার বেতন নেওয়া যাতে হালাল হয় ,  সেজন্য আসগর চাচা সারাদিন তাকে মসজিদের কাজে খাটিয়ে মারেন ।  মসজিদের মেঝে ঝাড়ু দেওয়া ,  জায়নামাজগুলো ঝাড় পোঁছ করে রোদে দেওয়া ,  মইয়ে চড়ে ফ্যান মোছা ,  দেয়ালের ঝুল ঝাড়া ,  ওযুর জায়গা পাক সাফ রাখা ইত্যাদি হেন কাজ নেই ,  যা তাকে দিয়ে তিনি করান না ।  সাথে অবশ্য আসগর চাচা নিজেও হাত লাগান ।  তবে এসব কাজ ও আজান দেওয়ার জন্য তিনি মসজিদ থেকে একটি পয়সাও নেন না ।  কিন্তু তারপরেও একদিন মসজিদ থেকে আসগর চাচাকে তাড়িয়ে দেওয়া হলো । বেতনভোগী মোয়াজ্জিন মসজিদের দানবাক্স থেকে মাঝে মধ্যে টাকা পয়সা সরাতো ।  একদিন এ কাজ করতে গিয়ে সে সরাসরি আসগর চাচার হাতে ধরা পড়ে যায় ।  আসগর চাচা তাঁর স্বভাব অনুযায়ী মোয়াজ্জিনকে চড় থাপড় দিতে দিতে মসজিদ সংলগ্ন হুজরাখানায় ইমাম সাহেবের কাছে নিয়ে হাজির করেন ।  ইমাম সাহেব সব শুনে মসজিদ কমিটির সভা ডাকলেন ।  পাড়ার মুরুব্বীরাই মসজিদ কমিটির সদস্য ।  সভায় আসগর চাচা চুরির ঘটনা বর্ণনা করলেন ।  মোয়াজ্জিনকে জবাব দিতে বলা হলে সে টাকা চুরির কথা বেমালুম অস্বীকার করে উল্টো এই বলে অভিযোগ করলো যে ,  আসগর চাচার এখন চাকরি না থাকায় তিনি মোয়াজ্জিনের চাকরিটা বাগানোর জন্য মিথ্যা অভিযোগ এনে তাকে তাড়ানোর ষড়যন্ত্র করছেন ।  মোয়াজ্জিনের স্বভাব চরিত্র সম্পর্কে ইমাম সাহেবকে জিজ্ঞাসা করা হলে তিনি বললেন ,   ‘ সে তো এই মসজিদে দশ বারো বছর থেকে আছে ।  আমি তো তাকে কখনো এ কাজ করতে দেখিনি বা শুনিওনি ।  এখন আল্লাই ভালো জানেন ।  ’ মসজিদ কমিটির লোকজন দু ’ পক্ষের বক্তব্য ও ইমাম সাহেবের কথা বিবেচনায় নিয়ে মোয়াজ্জিনের বক্তব্যকে যুক্তিসঙ্গত মনে করলো এবং আসগর চাচাকে শুধু নামাজ পড়া ছাড়া মসজিদের সকল কর্মকাণ্ড থেকে দূরে থাকার নির্দেশ দিল ।  সেদিন থেকে আসগর চাচার সুরেলা কণ্ঠের আজান শোনা বন্ধ হয়ে গেল । এই ঘটনার এক সপ্তাহ পর আসগর চাচা ভাড়া বাসা ছেড়ে দিয়ে পরিবার পরিজন নিয়ে তাঁর দেশের বাড়ি চুয়াডাঙ্গায় চলে যান ।  যাওয়ার আগের দিন তৈজসপত্রের দোকান মালিক আমার সেই বন্ধুর কাছে তিনি দুটো পুরাতন পিতলের কলস ও চারখানা কাঁসার থালা বিক্রি করে গাড়ি ভাড়ার টাকা জোগাড় করেছিলেন ।  সাসপেনসন উইথড্র হয়ে পরে তিনি চাকরিতে পুনর্বহাল হয়েছিলেন কী না তা ’  বলতে পারবো না ।  কারণ শুধু বিশ্ববিদ্যালয় ক্যাম্পাসে নয় ,  রাজশাহী শহরেই তাঁকে আর কখনো দেখিনি আমি ।  সম্ভবতঃ বার বার শৃঙ্খলা ভঙ্গের কারণে সেবার আর তিনি চাকরি ফিরে পাননি । অর্থনীতিতে একটা কথা আছে ,  Bad money drives good money out of circulation .  একই ভাষায় এ কথা বললে কী খুব বেশি অন্যায় হবে যে ,  Bad man drives good man out of existence ? একটা তথ্য দিয়ে রাগী মানুষের গল্পটি শেষ করি ।  আসগর চাচা চুয়াডাঙ্গা চলে যাবার মাস তিনেক পর একই অপরাধে স্বয়ং ইমাম সাহেবের হাতে ধরা পড়ে সেই মোয়াজ্জিনের চাকরি চলে যায় ।  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  * 
                    





গল্পঃ একটি জাল নোটের আত্মকাহিনী



                        আমি একশো টাকার একটি বাংলাদেশী জাল নোট ।  বাংলাদেশী হলেও আমার জন্ম কিন্তু পাকিস্তানে ।  এক বছর আগে সে দেশের এক শহরে একটি দোতলা বাড়ির ওপর তলার এক ঘরে আমার জন্ম ।  সে ঘরের দরজা জানালা সব সময় বন্ধ থাকে ।  ভেতরে বসে তিন চারজন লোক আমাদের জন্ম দেয় ।  সেখানে কম্পিউটার ,  স্ক্যানার ,  প্রিন্টারসহ অত্যাধুনিক আরও অনেক যন্ত্রপাতি ও কেমিক্যাল নিয়ে তারা কাজ করে ।  আমার আরো হাজার হাজার যমজ ভাইয়ের জন্ম হচ্ছে সেই ঘরে ।  আমার মেজভাই পাঁচশো টাকা ও বড়ভাই হাজার টাকারও জন্ম হচ্ছে সেখানে ।  আরো আশ্চর্য কি জানেন ?  রূপি দাদা ও ডলার আংকেলেরও জন্ম হচ্ছে একই ঘরে । আমার জন্মের মাত্র পনের দিন পর আমার অন্যান্য ভাইদের সাথে প্যাকেটবন্দী হয়ে আমি বাংলাদেশে চলে আসি ।  ব্যাগের মধ্যে অন্ধকারে পড়ে থাকলেও আমরা যে বিমানে চড়ে আকাশপথে বাংলাদেশে আসছি সেটা বেশ বোঝা যাচ্ছিল ।  একজন পাকিস্তানি সুন্দরী মহিলা শাহজালাল বিমান বন্দরের বাইরে অন্য একজন সুন্দরী বাংলাদেশি মহিলার কাছে আমাদের ব্যাগটা হস্তান্তর করে ঢাকার একটি পাঁচ তারা হোটেলে চলে যান । এরপর নানারকম লোকের হাত ঘুরে আমি এক পাইকারি গরু বিক্রেতার হাতে এসে পড়ি ।  আমার অন্যান্য ভাইরা এ হাত ও হাত হয়ে চারদিকে ছড়িয়ে পড়ে ।  মাঝে মধ্যে তাদের কারো কারো সাথে দেখা হলেও বেশিক্ষণ একসাথে থাকার সুযোগ হয়নি ।  গরু বিক্রেতার সৌজন্যে অল্পদিনের মধ্যে বাংলাদেশের কয়েকটি জেলায় আমার সফর করা হয়ে যায় ।  সফরের এক পর্যায়ে আবার ঢাকায় ফিরে এলে মতিঝিলের এক ব্যাংকের লোকেরা কি একরকম যন্ত্রের মধ্যে ঢুকিয়ে আমার স্বাস্থ্য পরীক্ষা করে এবং আমাকে আনফিট ঘোষণা করে টাকার বান্ডিল থেকে বের করে দেয় ।  যে লোকটি আমাকে সেখানে নিয়ে গিয়েছিল ,  সে আমাকে দু ’ ভাঁজ করে পকেটে ভরে বাসায় নিয়ে আসে ।  কিছুদিন তার বাসায় আলমারির মধ্যে থাকার পর সদরঘাট লঞ্চ টার্মিনালে আমার সাথে আরো একটি কুড়ি টাকার আসল নোট দিয়ে এক প্যাকেট বেনসন সিগারেট কিনে লোকটি কেটে পড়ে ।  সিগারেট বিক্রেতা ছোকরা পরে বুঝতে পারলেও চাল ডাল তেল লবণ কেনার সময় সে এক মুদি দোকানদারের কাছে আমাকে চালান করে দেয় ।  দিনশেষে ক্যাশ মেলানোর সময় আমি ঐ দোকানের কর্মচারীদের হাতে ধরা পড়লেও পরদিন আমি কিভাবে কিভাবে যেন বাবুবাজারের এক পাইকারি চালের আড়তদারের হাতে এসে পড়ি ।  আড়তদার একশো টাকার বান্ডিলের মধ্যে লুকিয়ে আমাকে ব্যাংকে জমা দিতে গেলে ব্যাংকের লোকেরা আমাকে চিনতে পেরে আবার বের করে দেয় । উপায়ন্তর না দেখে আড়তদার লোকটি তার ঠিকাদার ছোট ভাইয়ের হাতে আমাকে তুলে দিয়ে আমার একটা গতি করতে বলে ।  ছোট ভাই আরো এক কাঠি সরেস ।  রোড এন্ড হাইওয়েজের এক ইঞ্জিনিয়ার সাহেবকে ঘুষ দেয়ার সময় একতাড়া নোটের মধ্যে লুকিয়ে আমাকে সে চালান করে দেয় ।  পরদিন তার ওয়ার্ক অর্ডার পাওয়ার কথা । কিন্তু ইঞ্জিনিয়ার সাহেব ওয়ার্ক অর্ডারে সই না করে ঠিকাদারকে মোবাইল ফোনে ডেকে পাঠালেন ।  টেবিলের ড্রয়ার থেকে আমাকে বের করে নোংরা ফেলার মতো করে ঠিকাদারের সামনে ফেলে দিয়ে তিনি বললেন ,   ‘ আমার সাথে দু ’ নম্বরি ?  এই নোটটা এখনই বদলে দেন ।  ’  ঠিকাদার ছেলেটি লাইটের আলোয় আমাকে ভালো করে উল্টে পাল্টে দেখে লজ্জিত হবার ভান করে বলল ,   ‘ সরি ,  স্যার ।  আজকাল ব্যাংক থেকেও জাল নোট দিচ্ছে ।  আমরা কি করবো স্যার বলেন ?  আমি এখুনি বদলে দিচ্ছি ,  স্যার ।  ’ এরপর ঠিকাদারের সাইট ম্যানেজারের হাত ঘুরে আমি এসে পড়লাম দৌলতদিয়ার এক পতিতার হাতে ।  দেহ বিক্রির টাকায় সে পতিতাপল্লীর মুদি দোকানে চাল ডাল কিনতে গেলে দোকানদার আমাকে নিতে রাজি হলনা ।  পতিতা মেয়েটি কেঁদে কেটে অস্থির ।  তবে এই পল্লীতে থেকে সে ইতিমধ্যে অনেক ছলা কলা শিখে ফেলেছে ।  পরদিন মোটাসোটা এক খদ্দেরের কাছ থেকে ফি পাওয়ার পর সে একটা আসল একশো টাকার নোট কৌশলে সরিয়ে ফেলে আমাকে খদ্দেরের হাতে দিয়ে বলল ,   ‘ ফুর্তি করবার আইছেন জাল নোট নিয়া ?  বদলায়া দ্যান মিয়া !  ’ মোটা লোকটি সেতুর টোল আদায় করে ।  অতিরিক্ত ওজনের মালবাহী ট্রাক ছেড়ে দেয়ার জন্য সে ড্রাইভারদের কাছ থেকে চা পানি খাওয়ার পয়সা পায় ।  নিশ্চয় কোন হারামজাদা ড্রাইভার তাকে জাল নোটটি গছিয়ে দিয়েছে ।  সে আমাকে পকেটে রেখে পতিতা মেয়েটিকে একখানা আসল নোট দিয়ে মনে মনে বলল ,  ঠিক আছে ,  ব্যাটা তোদের টাকা আমি তোদের কাছেই উগরে দেব ।  দু ’ নম্বরি কাজে আমিও কম না । এভাবে সত্যি সত্যিই আমি এক ড্রাইভারের হাতে এসে পড়লাম ।  ড্রাইভার চট্টগ্রাম থেকে ঢাকা আসছিল ।  পথে যাত্রা বিরতির ফাঁকে টিনের ছাউনি দেওয়া এক হোটেলের পেছন দিকের ঘরে এক হিজড়াকে দিয়ে গা মালিশ করিয়ে আমাকে তার হাতে গছিয়ে দিল সে ।  হিজড়া খুব খুশি ।  গা মালিশ করে সে পঞ্চাশ টাকার বেশি পায়না ।  আজ পেয়েছে একশো টাকা ।  সে আনন্দে ড্রাইভারের দেহের স্পর্শকাতর অঙ্গে আদর করে সুড়সুড়ি দিয়ে দিল এবং নিজের দু ’ হাতের তালুতে চাটা মেরে আমাকে চুমু দিয়ে ব্লাউজের ফাঁক গলিয়ে তার সমতল বুকের মধ্যে রেখে দিল । এরপর আবার এক বোকা দোকানদারের হাত ঘুরে আমি চলে এলাম এক প্রাইমারী শিক্ষকের মানিব্যাগে ।  ভদ্রলোক পরে জাল নোট বুঝতে পেরে দোকানদারকে ফেরত দিতে গেলে দোকানদার  ‘ আমি দেইনি ’  বলে মুখ ঘুরিয়ে বসে রইল ।  অনেক ঝগড়াঝাঁটি করেও যখন কোন কাজ হলনা ,  তখন  ‘ ঠিক আছে ,  এই নোট কিভাবে চালাতে হয় আমি জানি ’  বলে প্রাইমারী শিক্ষক নিজেকে সান্ত্বনা দিয়ে আমাকে ক ’ দিন তার নিজের কাছে রেখে দিলেন ।  তারপর একদিন ভ্যানগাড়িতে শাক সবজী ,  পিঁয়াজ রসুন নিয়ে এক হকার তাঁর বাড়িতে এলে তাঁর স্ত্রী শাক সবজী আর পিঁয়াজ রসুন কিনে আমাকে দিয়ে হকারের দাম শোধ করলেন ।  হকার লোকটা চোখে একটু কম দেখে ।  আমাকে এপিঠ ওপিঠ উল্টে দেখে হাসিমুখে পকেটে রেখে সে সালাম দিয়ে চলে গেল । কিন্তু পরদিন ভোরে সে পাইকারি রেটে মাল কেনার জন্য মোকামে গেলে তার মহাজন বলল ,   ‘ জয়নাল ,  এই জাল নোটটা তুমি পাইলা কই ?  ’  ‘ জাল নোট !  ’  আমাকে হাতে নিয়ে প্রায় চোখের সাথে ঠেকিয়ে আবার ভালো করে দেখে জয়নাল বলল ,   ‘ এইডা জাল নোট ?  ’ মহাজন পানের পিক ফেলে হাসতে হাসতে বলল ,   ‘ তুমি আধাকানা মানুষ ।  কেউ না কেউ চালায়া দিছে ।  তুমি বুঝবার পার নাই ।  নোটটা বদলায়া দাও ।  এরপর থাইকা সাবধানে ট্যাকা পয়সা নিও জয়নাল ।  দিনকাল ভালো না ।  ’ জয়নাল গরিব মানুষ ।  বাড়িতে আটটা মুখ ।  মানুষের দুয়ারে দুয়ারে ঘুরে শাক সবজী বেঁচে আটটা মুখে ভাতের যোগান দিতে হয় তাকে ।  আমি জাল নোট শুনে সে কেঁদে ফেলল ।  মহাজন সান্ত্বনা দিয়ে বলল ,   ‘ আরে ,  তুমি কাঁনতাছ ক্যান্ ?  তোমারে যেমন চালায়া দিছে ,  তুমিও তেমনি কারো কাছে চালায়া দিবা ।  দুনিয়ায় কত বোকা লোক আছে না !  ’  ‘ না ,  মহাজন ।  ’  জয়নাল জামার আস্তিন দিয়ে চোখ মুছতে মুছতে বলল ,   ‘ এই কাম আমি করবার পারুম না ।  আমি ঠকছি বইলা আর একজনরে ঠকাইতে পারুম না ।  এই নোট আমি অহনই পুড়াইয়া ফেলুম ।  ’ জয়নাল হকারের কথা শুনে আমার বুকের ভেতরটা কেঁপে গেল ।  সর্বনাশ !  আমাকে পুড়িয়ে মেরে ফেলবে ?  গরু ব্যবসায়ী ,  সিগারেট বিক্রেতা ,  দোকানদার ,  আড়তদার ,  ব্যাংকের লোক ,  ইঞ্জিনিয়ার ,  ঠিকাদার ,  সাইট ম্যানেজার ,  টোল কর্মচারী ,  ড্রাইভার ,  শিক্ষক এমনকি বেশ্যা ও হিজড়াও এই ব্যাটা হকারের চেয়ে অনেক ভালো ছিল ।  আমি জাল নোট হলেও ওরা আমাকে মেরে ফেলেনি ।  আর এই কানা হকার লোকটা কি বদমাশ্ !  বলছে ,  আমাকে পুড়িয়ে মেরে ফেলবে ! আর সত্যি সত্যিই বদমাশটা তাই করলো ।  পকেট থেকে ম্যাচ বের করে আগুন জ্বালিয়ে আমাকে পুড়িয়ে দিল ।  আমি পুড়ে সম্পূর্ণ ছাই না হওয়া পর্যন্ত বদমাশটা অশ্রুসিক্ত চোখে তাকিয়ে রইল আমার দিকে ।  আশেপাশে দাঁড়িয়ে থাকা সবাই দেখলো সে দৃশ্য ।  অথচ কেউ  ‘ ইন্নালিল্লাহ ’  পর্যন্ত পড়লো না ।  *  *  *  *  *  *  *  *  *  * 
                    





গল্পঃ চোর



                        বেশি বয়সের পুরুষ মানুষ কম বয়সী মেয়ে বিয়ে করলে যেসব সমস্যায় পড়ে ,  তার একটা হলো বউয়ের আবদার রক্ষা করা ।  বাচ্চু মিয়ার কথা ধরুন ।  তার বউ রাহেলা বলেছে ,  এবার ঈদে তাকে একটা জামদানী শাড়ি কিনে দিতে হবে ।  বিয়ের পর প্রথম ঈদ ।  এ সময় বউয়ের আবদার বড় স্পর্শকাতর ।  টানাপোড়েনের সংসারে বাপের মৃত্যুর পর সোমত্ত বোনের বিয়ে দিয়ে নিজে বিয়ে করতে করতে বাচ্চু মিয়ার বয়স চল্লিশ ছুঁই ছুঁই হয়ে গেল ।  এই বয়সী লোককে মফঃস্বল শহরের কেউ মেয়ে দিতে চায় না ।  অগত্যা গ্রাম থেকে এক গরীব পরিবারের মেয়ে রাহেলাকে সে বিয়ে করে নিয়ে এল ।  রাহেলার বয়স ষোল সতেরোর বেশি নয় ।  তার চোখে মুখে শিশিরভেজা সদ্য ফোটা গোলাপের হাসি ।  গাঁও গেরামের গরীব ঘরের মেয়ে ।  বয়স যাই হোক ,  স্বামী পেয়েই সে খুশি ।  কিন্তু শশুর বাড়ি থেকে ছেলে কিছু না পাওয়ায় বাচ্চু মিয়ার মা নাখোশ ।  বুড়ি সকাল থেকে সন্ধ্যে পর্যন্ত রাহেলাকে শাপ - শাপান্ত করে ।  তবু হাভাতে ঘরের মেয়ে রাহেলার মুখ থেকে হাসি যায় না ।  সে কলপাড়ে বসে থালা বাসন মাজে ,  রান্নাঘরে লাকড়ি তোলে ,  উঠোন ঝাড়ু দেয় আর ফিক ফিক করে হাসে ।  শাশুড়ি যে কি বলে ,  বেশিরভাগ কথাই সে বোঝে না । তো এই নতুন বউ রাহেলা স্বামীর কাছে শাড়ির আবদার করেছে ।  তাও আবার জামদানী ।  কম দামের জামদানী শাড়িও তিন হাজার টাকার নিচে পাওয়া যায় না ।  বাচ্চু মিয়া শাড়ির দোকানেই সেলসম্যানের কাজ করে ।  শাড়ির দাম তার মুখস্থ ।  বউয়ের আবদার শুনে তার বুক ধড়াস্ করে ওঠে ।  তার এক মাসের বেতন তিন হাজার টাকা ।  ঈদের সময় এক হাজার টাকা বোনাস ।  এর বাইরে তার আর কোন রোজগার নেই । সারাদিন অসংখ্য শাড়ির ভাঁজ খুলে নিজের গায়ে জড়িয়ে খদ্দেরকে দেখাতে হয় ।  বাচ্চু মিয়ার অধিকাংশ খদ্দেরই মহিলা ।  তারা একেক সময় একেক আবদার করে ।  বলে ,   ‘ আঁচলটা কেমন ,  দেখি !  ’  শাড়ির আঁচল নিজের বুকের ওপর ছড়িয়ে দিয়ে বাচ্চু মিয়াকে দেখাতে হয় ।  তার লজ্জা লজ্জা করে ।  কিন্তু উপায় কি ?  এটাই তার চাকরি ।  মহাজন এই কাজের জন্যই তাকেসহ দোকানের চারজন সেলসম্যানকে বেতন দেয় ।  ‘ এই পাড়টা নীলের ওপর হলে ভালো হতো ’  অথবা  ‘ আঁচলের কাজটা বডিতে হলে ভালো হতো ’  – খদ্দেরের এমন নানারকম  ‘ ভালো হতো ’ র জবাব হাসিমুখে দিতে হয় ।  একটুও রাগ করা যাবেনা ।  বয়স যতই হোক ,  কোন মহিলা খদ্দেরকে খালাম্মা ,  চাচিমা এসব সম্বোধন করা যাবেনা ।  বলতে হবে  ‘ আপা ’  অথবা  ‘ ম্যাডাম ’  ।  মালিকের কড়া নির্দেশ ।  একটার জায়গায় বিশটা শাড়ি দেখতে চাইলেও দাঁত বের করে তা ’  দেখাতে হবে ।  কখনোই বিরক্ত হওয়া যাবেনা ।  বেনারসি ,  জামদানী ,  কাতান ,  কাঞ্জিভরম ,  সিল্ক ,  তসর ,  টাঙ্গাইল ,  ছাপা - এমন কোন শাড়ি নেই ,  যা বাচ্চু মিয়ার গায়ে ওঠেনি ।  একজন মহিলা সারা জীবনেও এত শাড়ির স্পর্শ পায় না ।  পরিচিত লোকজন দোকানে এলে বা দোকানের সামনে দিয়ে হেঁটে গেলে গায়ে শাড়ি জড়ানো অবস্থায় বাচ্চু মিয়ার অস্বস্তি হয় ।  সে মাথা নিচু করে দাঁড়িয়ে থাকে ।  ঈদ বা পূজা পার্বণে এই অবস্থা চরমে ওঠে । পনের বছর হলো এই দোকানে চাকরি করছে বাচ্চু মিয়া ।  কিন্তু কোন দিন সে যা করেনি ,  রাহেলাকে খুশি করতে গিয়ে এবার সে তাই করলো ।  ঈদের চারদিন আগে সে দোকান থেকে একখানা জামদানী শাড়ি চুরি করে ঘরে নিয়ে এল ।  কিন্তু রাহেলা চুরি করা শাড়ি পরবে না ।  তাকে অনেক বুঝিয়েও রাজি করাতে পারছেনা বাচ্চু মিয়া ।  হাসি খুশি রাহেলার চেহারা গম্ভীর ।  তার চোখ মুখ থেকে কিশোরী মেয়ের চপলতা উধাও ।  যেন এক মুহূর্তেই সে অনেক বড় হয়ে গেছে ।  বিয়ের পর তার এই চেহারা কখনো দেখেনি বাচ্চু মিয়া ।  সে বিব্রত মুখে বলে ,   ‘ আচ্ছা নে ,  এবারকার মতো পর ।  আর কোনদিন আনবো না ।  ’ রাহেলা চিৎকার করে বলে ,   ‘ না ,  না ।  আপনি এক্ষুনি এই শাড়ি ফেরত দিয়ে আসেন ।  না হলে আমি পাড়ার সবাইকে বলে দেব ।  ’  ‘ সর্বনাশ !  ’  বাচ্চু মিয়া বউয়ের মুখ চেপে ধরে ফিস ফিস করে বলে ,   ‘ তোর কি মাথা খারাপ হয়েছে ?  এই শাড়ি ফেরত দিতে গেলে আমি ধরা পড়ে যাবো ।  আমার চাকরি থাকবে না ।  সবাই আমাকে চোর বলে ঘৃণা করবে ।  ’  ‘ আপনি তো চোরই ।  আমিও আপনাকে ঘেন্না করি ।  ’  ‘ এসব তুই কি বলছিস ?  ’  বাচ্চু মিয়া মহা বেকুব ,   ‘ তোর শখ মেটানোর জন্য আমি এটা নিয়ে এলাম ,  আর তুই আমার সাথে এমন করছিস ?  ছিঃ ছিঃ ,  আগে জানলে এই কাজ করতাম না ।  ’ রাহেলা কোন কথা শুনতে রাজি নয় ।  তার এক কথা ,  এই শাড়ি এক্ষুনি দোকানে ফেরত দিতে হবে ।  তা ’  না হলে সে শাশুড়িসহ পাড়া - প্রতিবেশি সবাইকে বলে দেবে ।  ভীষণ বিপাকে পড়ে গেল বাচ্চু মিয়া ।  গিলে ফেলা সহজ ,  কিন্তু বমি করা কঠিন ।  এই শাড়ি দোকানে চুপি চুপি রেখে আসা সম্ভব নয় ।  ও কাজ করতে গেলে সে নির্ঘাত ধরা পড়ে যাবে ।  অন্য দোকানে বিক্রি করতে গেলেও জানাজানি হয়ে যাবে ।  বাচ্চু মিয়া যে  ‘ গফুর এন্ড সন্স ’  দোকানের কর্মচারী ,  তা ’  বাজারের সবাই জানে ।  ভারি মুশকিল হয়ে গেল ।  এই শাড়ি এখন বাচ্চু মিয়ার গলার কাঁটা । শেষে বউকে অনেক বুঝিয়ে সুঝিয়ে একটা রাতের জন্য শাড়িটা ঘরে রাখার অনুমতি পেল বাচ্চু মিয়া ।  বউয়ের কঠিন শর্ত ,  কাল সকালে দোকানে যাবার সময় অবশ্যই শাড়িটা নিয়ে যেতে হবে ।  বউয়ের শর্ত মেনে আপাততঃ রেহাই পেল সে । রাতে ঘুমের মধ্যে বাচ্চু মিয়া স্বপ্ন দেখলো ।  ঈদের পরদিন তার বউ জামদানী শাড়ি পরে সেজে গুজে স্বামীর সাথে বাপের বাড়ি বেড়াতে গেছে ।  সেখানে গ্রামের মেয়েরা তার শাড়ি দেখে অবাক ।  এত দামি শাড়ি কিনে দিয়েছে তার স্বামী ?  রাহেলার কপাল বটে !  ফেরেশতার মতো স্বামী পেয়েছে সে ।  শহরে বিয়ে হবার এই এক সুবিধা ।  শহরের ছেলেদের মন বড় হয় ।  গ্রামে স্বামীদের হাতে যত টাকাই থাক ,  বউকে তারা কখনো এত দামের শাড়ি কিনে দেবে না ।  তারা টাকা জমিয়ে জমিয়ে শুধু জমি কেনে । শ্বশুরবাড়িতে বাচ্চু মিয়া খুব সম্মান পেল ।  বাড়ির পোষা মোরগ জবাই করা হলো জামাইয়ের জন্য ।  রাহেলা জামদানী শাড়ি পরে মোড়া পেতে বসে রইল উঠোনে ।  তার মুখে স্বর্গের হাসি ।  ঘোমটা টানা প্রতিবেশি মহিলারা ভিড় করে দেখছে তাকে ।  কেউ কেউ এগিয়ে এসে রাহেলার শাড়ির আঁচল হাত দিয়ে পরখ করে চোখ কপালে তুলে ফিরে যাচ্ছে ।  বাচ্চু মিয়ার শাশুড়ি রান্নাবান্নায় ব্যস্ত ।  শশুর নিজ হাতে ডাব কেটে জামাইয়ের হাতে দিয়ে কাঁচুমাচু মুখে দাঁড়িয়ে আছে ।  বাচ্চু মিয়ার দশ বছর বয়সী পিচ্চি শ্যালক তার দুলাভাইয়ের জন্য ঝোপ ঝাড় খুঁজে কিছু বেতফল নিয়ে এসেছে ।  খোসা ছাড়িয়ে সেগুলো একটা মাটির সানকিতে জমা করছে সে । রাহেলার ধাক্কাধাক্কিতে বাচ্চু মিয়ার সুখস্বপ্নের ঘুম ভেঙ্গে যায় ।  সকাল হয়ে গেছে ।  চাটাইয়ের বেড়ার ফাঁক গলে কাঁচা রোদ এসে ঢুকেছে ঘরে ।  ঘড়িতে সাতটা বাজে ।  আটটার মধ্যে দোকানে পৌঁছাতে হবে ।  দেরি হলে মহাজন রাগারাগি করে ।  খুব দ্রুত হাত মুখ ধুয়ে নাস্তা খেয়ে প্রস্তুত হলো বাচ্চু মিয়া ।  রাহেলা তোষকের নিচ থেকে খবরের কাগজ দিয়ে মোড়ানো শাড়িটা এনে ওর হাতে দিয়ে গম্ভীর মুখে বললো ,   ‘ এবার ঈদে আমাকে কোন শাড়ি দিতে হবেনা ।  আপনি এমন কাজ আর করবেন না ।  ’  বাচ্চু মিয়া শাড়ি হাতে নিয়ে ঘর থেকে বেরোলে ওর বৃদ্ধা মা কলতলা থেকে চেঁচিয়ে বললো ,   ‘ তোর হাতে ওটা কি রে ,  বাচ্চু ?  ’  ‘ কিছু না ,  মা ।  ’ বাড়ি থেকে বেরিয়ে হন হন করে হেঁটে বাচ্চু মিয়া মোড় পর্যন্ত এসে দোকানের দিকে না গিয়ে অন্য রাস্তায় রওনা হলো ।  শাড়িটা কোথাও ফেলে দিতে হবে ।  শহরের বড় ড্রেনটা যেখানে গিয়ে খালের সাথে মিশেছে ,  সেখানে সবার অজান্তে এই কাজ সারতে হবে ।  মোড় থেকে মাইলখানেক হাঁটা রাস্তা ।  বাচ্চু মিয়া তার হাঁটার গতি বাড়িয়ে দিল । পথে এক মুদি দোকানের সামনে জটলা দেখে থেমে গেল সে ।  ছেলে বুড়ো ,  নারী পুরুষ সবাই হট্টগোল করছে ।  মাঝবয়সী লুঙ্গি পরা খোঁচা খোঁচা দাড়িওয়ালা এক লোককে ঘিরে তাদের হৈ চৈ ।  বাচ্চু মিয়া ভিড় ঠেলে ভেতরে ঢুকে দেখে ,  লোকটির দুই হাত পিছমোড়া করে বাঁধা ।  মুখে ভুষা কালি আর চুনের ছোপ ছোপ দাগ ।  গলায় দড়ি দিয়ে ঝোলানো পুরনো জুতা স্যান্ডেলের মালা ।  তাকে এখন এই মহল্লার পথে পথে ঘোরানো হবে ।  মুদি দোকান থেকে দুধের প্যাকেট চুরি করতে গিয়ে ধরা পড়ায় লোকটির এই শাস্তির ব্যবস্থা করা হয়েছে ।  একজন অতি উৎসাহী যুবক এক পাটি রাবারের জুতা হাতে লোকটির পাশে দাঁড়িয়ে আছে ।  তার কাজ হলো ,  নতুন কেউ চোরটিকে দেখতে এলে তার হাতে রাবারের জুতা ধরিয়ে দিয়ে চোরের গালে মারার ব্যবস্থা করা ।  বাচ্চু মিয়াকেও জুতা দিয়ে মারতে বলা হলো ।  দু ’ একজন যারা বাচ্চু মিয়াকে চেনে ,  তারা হৈ হৈ করে উঠলো ,   ‘ বাচ্চু ভাই ,  মারেন ,  মারেন ।  ’ বাচ্চু মিয়া হতভম্ব হয়ে দাঁড়িয়ে রইল ।  কি করবে ,  সে বুঝতে পারছেনা ।  চার দিক থেকে সমস্বরে চিৎকার ,   ‘ মারেন ,  মারেন ।  ’  চোরের গালে এক ঘা জুতা মেরে বোকার মতো দাঁড়িয়ে রইল বাচ্চু মিয়া ।   ‘ আরও দুটা বাচ্চু ভাই ,  আরও দুটা ।  মোট তিনটা মারেন ।  ’  বাচ্চু মিয়া আরো দুই ঘা মেরে জুতা ফেলে দিল ।  তারপর সে অতি দ্রুত ভিড় ঠেলে বেরিয়ে দিকভ্রান্তের মতো হাঁটা দিল খালের দিকে ।  তার বগলে কাগজে মোড়ানো জামদানী শাড়ি ।  যত তাড়াতাড়ি সম্ভব ফেলে দিতে হবে এটা ।  নরম শাড়ি এখন তার বগলের নিচে কাঁটা হয়ে ফুটছে । শহরের নালা ও খালের সংযোগস্থলে একটা ইটের ওপর পেশাব করার মতো করে বসে আশেপাশে কেউ আছে কি না দেখে নিল বাচ্চু মিয়া ।  না ,  তার দৃষ্টিসীমার মধ্যে কেউ নেই ।  বুকের ভেতর ঢিপ ঢিপ করছে ওর ।  মাথাটা ভীষণ ভারি ।  মনে হচ্ছে ,  মাথার ভেতর লোহা লক্কড় ভরে বসে আছে সে । আবর্জনাসহ নোংরা কালো পানি ড্রেন থেকে বেরিয়ে স্রোতের মতো মিশে যাচ্ছে খালের পানিতে ।  বিরামহীন কল কল শব্দ ।  আর একবার এদিক ওদিক দেখে নিয়ে চোখ বন্ধ করে শাড়িটা পানিতে ফেলে দিল বাচ্চু মিয়া ।   ‘ আহ্ !  ’ মিনিটখানেক চোখ বন্ধ করে বসে থেকে উঠে পড়লো সে ।  তারপর টলমলে পায়ে একটু নিরাপদ দূরত্বে সরে এসে রাস্তার পাশে একটা ল্যাম্প পোষ্টের গায়ে হেলান দিয়ে দাঁড়িয়ে রইল ।  নিজের পায়ের কালো স্যান্ডেল জোড়ার দিকে নজর গেল ওর ।  এক মুহূর্ত কি যেন ভাবলো সে ।  তারপর পা থেকে এক পাটি স্যান্ডেল খুলে আচমকা নিজের গালে ঠাস ঠাস করে তিন ঘা বসিয়ে দিল বাচ্চু মিয়া ।  স্কুলে যাওয়ার পথে একদল ছেলেমেয়ে ওর এই কাণ্ড দেখে দাঁড়িয়ে পড়েছে ।  তারা বোঝার চেষ্টা করছে লোকটা পাগল কি না !  বাচ্চু মিয়া ওদেরকে চলে যাওয়ার জন্য ধমক দিতেই ওরা সমস্বরে চিৎকার করে উঠলো ,   ‘ পাগল ,  পাগল !  ’  তারপর রাস্তায় পড়ে থাকা নুড়ি পাথর ও ঢিল তুলে ওরা ছুঁড়তে লাগলো বাচ্চু মিয়ার দিকে । বাচ্চু মিয়া সত্যি সত্যিই পাগলের মতো দৌড়ে পালিয়ে যেতে চাইল ।  ছেলেমেয়েরা পেছন থেকে ঢিল ছুঁড়ছে ওর দিকে ।  প্রাণপণে দৌড়াচ্ছে বাচ্চু মিয়া ।   ‘ এ্যাই ,  এ্যাই ’  বলে চিৎকার করে সে সাবধান করছে বাচ্চাদের ।  কিন্তু তাতে ওদের উৎসাহ আরও বেড়ে যাচ্ছে ।  বিপুল বিক্রমে ইট পাটকেল ছুঁড়ছে ওরা ।  এক পাটি স্যান্ডেল থেকে গেছে রাস্তায় ।  পাগলের মতো এক পাটি স্যান্ডেল পরে দু ’ হাতে মাথা ঢেকে দৌড়াচ্ছে বাচ্চু মিয়া ।  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  * 
                    





গল্পঃ বিষ



                        মেয়ের মতি গতি ভালো লাগে না জাহানারার ।  তাকে বহুবার সাবধান করেছেন তিনি ।  কিন্তু শারমিন অসম্ভব একরোখা ।  তার ধারণা ,  মা তার ব্যক্তিস্বাধীনতায় হস্তক্ষেপ করছে ।  মেয়ে কখন কোথায় যায় ,  কি করে এসব নিয়ে এ যুগের মায়েদের এত কৌতূহল থাকা উচিৎ নয় ।  এমন তো নয় যে ,  মেয়ে এখনো ছোট আছে !  শারমিন এখন বিবিএর ছাত্রী ।  নিজের ভালো মন্দ বোঝার মতো যথেষ্ট বয়স হয়েছে তার । কিন্তু মেয়ের এই বয়সটাই জাহানারার আতংকের কারণ ।  শারমিনের বাবা মারা গেছে ওর ছয় বছর বয়সের সময় ।  তারপর থেকে জাহানারা মেয়েকে নিয়ে প্রায় একা সংগ্রাম করে চলেছেন ।  আক্ষরিক অর্থেই একা ।  কাউকে পাশে পাননি তিনি ।  শ্বশুর শাশুড়ি ,  দেবর ননদ সবাই মুখ ফিরিয়ে নিয়েছে ।  নিজের বাবা মা অনেক আগে দুনিয়া থেকে চলে গেছেন ।  একমাত্র ছোটভাই আফজাল মালয়েশিয়া থাকে ।  সে এখনো বিয়ে করেনি ।  ভগ্নিপতির মৃত্যুর পর সে প্রতি মাসে মালয়েশিয়া থেকে কিছু টাকা পাঠায় ।  সে না থাকলে যে কি হতো ,  ভাবলে গায়ে কাঁটা দিয়ে ওঠে জাহানারার ।  কিন্তু ভাইয়েরও বয়স হয়েছে ।  বিয়ে - থা করে সংসার করার সময় হয়েছে তার ।  জাহানারা টাকা পাঠাতে নিষেধ করলেও সে শোনে না ।  আফজাল ভালো করেই জানে ,  তার ভগ্নিপতি মৃত্যুর সময় কি রেখে গেছে ।  ব্যাংকে সামান্য ক ’ টা টাকা আর কুমিল্লার গ্রামের বাড়িতে স্বার্থপর কিছু আত্মীয়স্বজন ।  শারমিনের পড়াশুনার জন্য তার বোনকে ঢাকায় বাসা ভাড়া করে থাকতে হয় ।  স্বামীর মৃত্যুর পর কিন্ডার গার্টেন স্কুলে শিক্ষকতা করে জাহানারা যে বেতন পান ,  তা ’  বাসার ভাড়া দিতেই শেষ হয়ে যায় ।  ফোনে কথা বলার সময় আফজাল একটা কথাই শুধু বলে ,   ‘ বুবু ,  তোমার মেয়ে লেখাপড়া শেষ করে যখন চাকরি করবে ,  তখন থেকে আর টাকা পাঠাবো না ।  তোমার ছেলে নাই তো কি হয়েছে ?  শারমিন তোমার ছেলের কাজ করবে ,  দেখো ।  ’ জাহানারা শাড়ির আঁচলে চোখ মোছেন ।  ভাইটা বিদেশে থাকে ।  দেশে থাকা ভাগ্নির খবর সে জানে না ।  জাহানারা জানাতেও চান না ।  ক ’ দিন আগে ডাকযোগে একটা চিঠি পেয়েছেন তিনি ।  নাম ঠিকানাবিহীন কেউ একজন লিখেছে ,   “  আপনার মেয়ে মাদকাসক্ত ।  তার কিছু মাদকাসক্ত ছেলে বন্ধু আছে ।  তারা উত্তরার একটা বাসায় বসে একসাথে নেশা করে ।  এ ছাড়া ,  আপনি কিভাবে নেবেন জানিনা ,  আপনার মেয়ে নেশার টাকা জোগাড়ের জন্য আজকাল পর্ণো ভিডিও করছে ।  তার কিছু স্টিল পর্ণো ছবি আমি এই চিঠির সাথে পাঠাতে পারতাম ।  কিন্তু আপনি একজন মা বলে আপনার সম্মান রক্ষার্থে সেটা করলাম না ।  অতি দ্রুত আপনি যদি আপনার মেয়েকে মাদকের থাবা থেকে সরিয়ে আনতে না পারেন ,  তাহলে আপনার মান সম্মান এমনিতেই যাবে ।  ” চিঠিটা পাওয়ার পর থেকে জাহানারা একটা ঘোরের মধ্যে আছেন ।  সারা রাত ঘুম হয় না ।  এক কাজ দু ’ বার করে করেন ,  আবার জরুরী কাজের কথা ভুলে যান ।  কপালের দু ’ পাশ দপ দপ করে ।  স্কুলে এক সপ্তাহ ধরে যান না ।  ফোন করে জানিয়ে দিয়েছেন ,  তিনি অসুস্থ ।  ঘরের দেয়ালে ঝোলানো স্বামীর হাস্যোজ্জল ছবির নিচে দাঁড়িয়ে তিনি নিঃশব্দে কাঁদেন । মেয়ের খিটখিটে মেজাজের কারণে তার সাথে কথা বলতে জাহানারার ভয় হয় ।  তিনি মেয়ের অনুপস্থিতিতে চিঠিটা তার বিছানার ওপর রেখে এসেছেন ।  কিন্তু দু ’ দিন চলে গেলেও শারমিন চিঠির প্রসঙ্গে কিছু বলে না ।  তার আচরণ ও চলাফেরা আগের মতোই ।  সকালে বা দুপুরে বেরিয়ে যায় বাসা থেকে ,  ফেরে অনেক রাতে ।  যে বা যারা তাকে বাসার সামনে গাড়ি থেকে নামিয়ে দিয়ে যায় ,  তাদের একদিনও দেখতে পান না জাহানারা ।  তারা কেউ গাড়ি থেকে নামে না । শারমিনের মোবাইল ফোন সারাদিন অফ থাকে ।  জাহানারা মেয়ের সাথে যোগাযোগ করতে পারেন না ।  সম্ভবতঃ তার একাধিক সিম আছে ,  যা দিয়ে সে অন্যদের সাথে যোগাযোগ করে ।  রাতে শোবার ঘরের দরজা বন্ধ করে সে মোবাইল ফোনে অনর্গল কথা বলে ।  কোন কোন দিন সারা রাত কথা বলে ।  কখন ঘুমায় আর কখন ওঠে ,  সাত সকালে স্কুলে চলে যাওয়ার কারণে জাহানারা টের পান না ।  বুয়া জমিলা বলে ,   ‘ আফা আইজ দশটায় উঠছে ।  ’  কোনদিন বলে ,   ‘ আপনে আওনের বিশ মিনিট আগে গ্যাছে গা ।  নাস্তা খায় নাই ।  ’  জাহানারার হাতঘড়িতে তখন সাড়ে বারোটা বাজে । এক সপ্তাহ স্কুলে না যাওয়ায় জাহানারা জমিলার কথার সত্যতা খুঁজে পান ।  কিন্তু মেয়েকে কিছু বলতে তাঁর ভয় লাগে ।  সাংঘাতিক চড়া মেজাজ তার ।  মাঝে মাঝে বাসা থেকে চলে যাওয়ার ভয় দেখায় সে ।  জাহানারা নিজে ওরকম নন ।  ওর বাবাও ওরকম ছিল না ।  রোড এ্যাকসিডেন্টে গুরুতর আহত হয়ে জ্ঞান হারানোর পর হাসপাতালে যখন তার জ্ঞান ফিরলো ,  তখন জাহানারাকে শিশুকন্যা কোলে নিয়ে পাশে দাঁড়িয়ে থাকতে দেখে অত কষ্টের মধ্যেও তার মুখে মৃদু হাসি ।  সেই হাসি চিরতরে মিলিয়ে গেল কয়েক ঘণ্টার মধ্যে ।  আজও জাহানারার চোখের সামনে ভেসে ওঠে সেই দৃশ্য । কিন্তু মেয়েটা এমন হলো কেন ,  কে জানে ?  তবে কি ওসব বিষ খেয়েই ওর এই অবস্থা ?  চিঠিতে আর যেসব কথা লেখা আছে ,  তা ’  যদি সত্যি হয় তো .  .  .  .  .  .  .  .  .  .  .  !  জাহানারার চিন্তাভাবনা ভোঁতা হয়ে যায় ।  কি করবেন এখন তিনি ?  কি করে বাঁচাবেন মেয়েকে ?  এসব লজ্জার কথা কারো সাথে শেয়ার করা যায় না ।  স্কুলের সহকর্মী শিক্ষিকারা ছাড়া শেয়ার করার মতো জাহানারার আছেই বা কে ?  কিন্তু তারা এসব জেনে ফেললে কি কেলেঙ্কারি হবে ,  কে জানে ?  এ ধরণের মুখরোচক কাহিনী বাতাসের আগে ছড়ায় । দু ’ সপ্তাহ পর আবার একটা চিঠি এলো ।   “ আপনি সম্ভবতঃ আমার প্রথম চিঠির কথাগুলো বিশ্বাস করেননি ।  তাই এবার আপনার মেয়ের কয়েকটা ছবি পাঠালাম ।  মনে হয় ,  এবার বিশ্বাস করবেন ।  ভয় নেই ,  ব্ল্যাকমেইল করার জন্য ছবিগুলো পাঠাইনি ।  কারণ আমি জানি ,  টাকা পয়সা দেওয়ার ক্ষমতা আপনার নাই ।  আমিও শারমিনের মতো মাদকাসক্ত ।  কিন্তু ওর মতো উন্মাদ নই ।  তাই যৎসামান্য বিবেকের তাড়নায় এই শেষ চিঠিটা পাঠালাম ।  আগে আমি শারমিনকে ভালবাসতাম ,  এখন ঘৃণা করি ।  ” জাহানারা তিন দিন ধরে উদভ্রান্তের মতো সিএনজি নিয়ে উত্তরার সবগুলো সেক্টর চষে বেড়াচ্ছেন ।  তাঁর নির্দিষ্ট কোন গন্তব্য নেই ।  সিএনজির ভেতর থেকে তিনি উত্তরার বিশাল বাড়িগুলোর দিকে তাকিয়ে থাকেন ।  কখনো কখনো সিএনজি থেকে নেমে কোন বাড়ির গেটের সামনে কিছুক্ষণ দাঁড়িয়ে থাকেন ।  তারপর আবার গাড়িতে উঠে বলেন ,   ‘ চলো ।  ’ সিএনজি চালক মহা বিরক্ত ।  বলে ,   ‘ খালাম্মা ,  কই যাইবেন ঠিক মতো কন না ক্যান ?  ’ জাহানারা নিজেই তো জানেন না ,  তিনি কোথায় যাবেন ?  আজ তিন দিন হলো শারমিন বাসায় ফেরেনি ।  সে যেখানে আছে ,  জাহানারা সেখানে যেতে চান ।  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  * 
                    





গল্পঃ বন্ধুর বাড়ি



                        ছোট বেলায় আমি একবার হারিয়ে যাই ।  তখন আমার বয়স সাত আটের মতো হবে ।  এক অন্ধ ভিক্ষুক প্রতি রবিবার আমাদের বাড়িতে ভিক্ষা করতে আসতো ।  আমার বয়সী একটি ছেলে ছিল তার ।  ছেলেটি তার বাবার লাঠি ধরে পথ দেখিয়ে নিয়ে আসতো ।  ছেলেটির নাম জয়নাল ।  পঞ্চাশ বাহান্ন বছর আগের মফঃস্বল শহর ।  শান্ত নিরিবিলি এই শহরে তখন লোকসংখ্যা যেমন কম ছিল ,  তেমনি ভিক্ষুকের সংখ্যাও ছিল কম । তো এই জয়নালের সাথে কীভাবে যে আমার বন্ধুত্ব হয়েছিল ,  আজ আর মনে পড়ে না ।  ভিক্ষুকের ছেলের সাথে উকিলের ছেলের বন্ধুত্ব !  আজকের দিনে এমনটা ভাবাই অসম্ভব ।  কিন্তু তখনকার দিনে অস্বাভাবিক হলেও অসম্ভব ছিল না ।  এমন সম্পর্ক তখন কোন গুরুত্বও বহন করতো না ।  প্রতি রবিবার স্কুল ছুটির দিনে আমি জয়নালের জন্য অধীর আগ্রহে অপেক্ষা করতাম ।  সে তার অন্ধ বাবাকে নিয়ে বেলা দশটার মধ্যে চলে আসতো ।  আমার মা নগদ দু ’ চার আনা পয়সার সাথে দু ’ মুষ্টি চাল দিয়ে দিতেন ।  এছাড়া ওদের খেতেও দিতেন তিনি ।  কখনো রুটি ,  কখনো বাসি ভাত - তরকারি ।  ওরা বাপ - বেটা খুব তৃপ্তি করে খেত ।  আর আমি ওদের সামনে বসে বসে দেখতাম ।  কেন জানিনা ,  অসহায় ক্ষুধার্ত মানুষ পেট ভরে খাচ্ছে ,  এই দৃশ্য আজও আমার সবচে ’  প্রিয় দৃশ্য ।  অভুক্ত মানুষ একমুঠো খেয়ে যখন তৃপ্তির ঢেকুর তোলে ,  তখন তার ঢেকুরের আওয়াজ আমার কাছে পৃথিবীর সবচে ’  শ্রুতিমধুর আওয়াজ বলে মনে হয় । এক রবিবার জয়নাল তার বাবাকে ছাড়া একাই ভিক্ষা করতে এলো ।  ওর বাবার জ্বর হওয়ায় আসতে পারেনি ।  রাতে বেঁচে যাওয়া বাসি ভাত - তরকারি খেতে দেওয়া হলো জয়নালকে ।  খাওয়া শেষ হলে মায়ের দেওয়া একখানা সিকি সে তার ছেঁড়া হাফ প্যান্টের পকেটে চালান করে দিয়ে আমাকে হাত ইশারায় বাইরে ডাকলো ।  আমাদের বাড়ির সামনে পাঁচিল ঘেরা লেবু ,  বাতাবি লেবু ও নারকেলের বাগান ছিল ।  আমি আর জয়নাল সেখানে মার্বেল খেলায় মেতে উঠলাম ।  খেলা শেষ হলে জয়নাল বললো ,   ‘ আমাদের বাড়ি যাবি ?  ’ আমি সাথে সাথে বললাম ,   ‘ যাবো ।  ’ মা বাড়ির ভেতর কাজে ব্যস্ত ছিলেন ।  আব্বা তাঁর চেম্বারে মক্কেল নিয়ে ব্যস্ত ।  আমার অন্যান্য ভাই বোনেরা কেউ আশেপাশে ছিল না ।  সবার অগোচরে বাড়ি থেকে বেরিয়ে আমরা দু ’ জন রওনা হলাম ওর বাড়ির দিকে ।  কোন্ পথে কোথায় গিয়েছিলাম ,  আজ আর মনে পড়ে না ।  শুধু এটুকু মনে পড়ে যে ,  রেল স্টেশন পার হয়ে হাঁটছিলাম আমরা ।  কখনো রেল লাইনের গা ঘেঁষে ,  কখনো লাইনের ওপর দিয়ে হেঁটে অনেকটা পথ পাড়ি দিতে হলো ।  মাঝে মাঝে বসে কিছুক্ষণ বিশ্রাম ,  তারপর আবার হাঁটা ।  জয়নালের হাঁটাহাঁটির অভ্যাস থাকায় সে তেমন ক্লান্ত হলো না ।  কিন্তু আমি অনভ্যাসের কারণে অতটা পথ হেঁটে একেবারে নেতিয়ে পড়লাম ।  ওদের বাড়িতে পৌঁছার পর আমি প্রায় কেঁদে ফেললাম ।  জয়নালের মা আমার অবস্থা দেখে তাড়াতাড়ি এক দলা গুড়ের সাথে টিনের গ্লাস ভর্তি ঠাণ্ডা পানি খাইয়ে আমাকে কিছুটা সুস্থ করে তুললেন । ভিক্ষুকের বাড়িঘর ।  কেমন আর হবে ?  যতদূর মনে পড়ে ,  রেল লাইনের পাশে ঝুরঝুরে খড়ের চালা দেওয়া পড়ো পড়ো একখানা মাটির ঘর ।  ট্রেন চলার সময় পুরো ঘর থর থর করে কাঁপে ।  জয়নালের মা আমার পরিচয় জানার পর জয়নালের পিঠে দুম দুম করে দুটো কিল বসিয়ে দিলেন ।  ওর বাবা ঘরের বারান্দায় একখানা ভাঙ্গা দড়ির খাটিয়ায় শুয়ে ছিলেন ।  খাটিয়া থেকে নেমে লাঠি ঠুকে ঠুকে তিনি আমাদের কাছে এসে বললেন ,   ‘ সর্বনাশ !  এইডা কী করছস জয়নাল ?  বড়লোকের পোলারে আমগো বাড়িত্ লইয়া আইছস ?  উকিল সাহেব জানবার পারলে .  .  .  .  .  .  .  ’ জয়নালের মা বললেন ,   ‘ আপনের পোলার সাহস কত ,  দ্যাখছেন ?  ’ আমি তাদের কারো কথাই কিছু বুঝিনা ।  ঐ বয়সে বোঝার কোথাও না ।  দীর্ঘ পথ হাঁটার কষ্ট ছাড়া আমার আর কোন কষ্ট নাই ।  মায়ের হাতে আর এক দফা মার খেয়েও জয়নালের লজ্জা নাই ।  ওদের ঘরের সামনে এক চিলতে খোলা জায়গায় আমি আর জয়নাল খেলায় মেতে উঠলাম ।  সাথে এসে জুটলো আশপাশ থেকে জড়ো হওয়া সমবয়সী আরও কিছু বস্তির ছেলেমেয়ে ।  দু ’ একজনের পরনে জীর্ণ শীর্ণ ফ্রক প্যান্ট ছাড়া প্রায় সবাই উদাম ।  শুরু হলো এক্কা দোক্কা আর কানামাছি খেলা ।  মাঝে মাঝে ট্রেন যাওয়ার আওয়াজ পেলে সবাই মিলে একযোগে ছুটে গিয়ে লাইনের ধারে উবু হয়ে বসে যন্ত্রদানবের সর্পিল যাত্রা দেখে আনন্দে হাততালি দেওয়া ।  খেলা শেষে কাছাকাছি একটা ডোবায় নেমে সবার সাথে ন্যাংটো হয়ে গোসল করা ।  বাঁধ ভাঙ্গা শৈশব ।  সেই উদ্দাম শৈশবের কথা মনে হলে আজও আমার দেহে শিহরণ জাগে । এরপর দুপুরে মাটির বারান্দায় বসে ভাত খাওয়া ।  বারোমিশালি মোটা চালের সাথে খুদ কুঁড়ো মেশানো গরম ভাত ,  ডাল আর সজনের পাতা ভাজি ।  ভিক্ষুকের পক্ষে মেহমানদারি করার জন্য এই খাবারটুকু জোগান দেয়াই ছিল কষ্টকর ।  ঐ বয়সে না বুঝলেও আজ সেটা বুঝি ।  আর মনে পড়ে ,  ওই খাবারই আমি খুব তৃপ্তি করে খেয়েছিলাম ।  ক্ষুধার জ্বালায় শুধু এক মুঠো ভাতও বেহেশতী মেওয়ার মতো লাগে । একটু বেলা বাড়ার পর জয়নালের বাবা অসুস্থ শরীরে আমাকে ও জয়নালকে নিয়ে বেরিয়ে পড়লেন ।  আমাকে বাড়িতে ফিরিয়ে দিয়ে আসবেন তিনি ।  জয়নাল ওর বাবার লাঠি ধরে সামনে সামনে হাঁটছে আর আমি ওর পাশে পাশে হাঁটছি ।  কিন্তু হাঁটতে হাঁটতে আমি বার বার বসে পড়তে লাগলাম ।  কাঁদো কাঁদো গলায় বললাম ,   ‘ হাঁটতে পারছিনা ।  ’  জয়নালের বাবা তার দুর্বল শরীরেই আমাকে কাঁধে তুলে নিয়ে হাঁটতে শুরু করলেন ।  তার ডান কাঁধে আমি ,  আর তার বাম হাতের লাঠি ধরে পথ দেখিয়ে নিয়ে চলেছে জয়নাল ।  রেল লাইনের ধার ঘেঁষে আমাকে কাঁধে নিয়ে হাঁপাতে হাঁপাতে হেঁটে চলেছেন অন্ধ মানুষটা ।  মাঝে মাঝে আমাকে কাঁধ থেকে নামিয়ে ওরা বাপ বেটা দু ’ জনে একটু বিশ্রাম নেয় ।  তারপর আবার হাঁটা । এভাবে হাঁটতে হাঁটতে ঠিক সন্ধ্যের সময় পৌঁছে গেলাম আমরা ।  আমি হারিয়ে গেছি বলে বাড়িতে প্রচণ্ড হৈ হট্টগোল চলছে ।  সকাল থেকে খোঁজাখুঁজি করা হচ্ছে আমাকে ।  শহরের সব আত্মীয়স্বজন ও প্রতিবেশীরা জড়ো হয়েছে বাড়িতে ।  আব্বা ও বড় ভাইসহ অনেকেই আমাকে খুঁজতে বেরিয়েছেন ।  বাড়ির ভেতর মা ও অন্যান্য ভাই বোনেরা কান্নাকাটি করছে ।  আমাকে পাওয়া যাবে বলে সবাই তাদের আশ্বস্ত করার চেষ্টা করছে ।  ইতিমধ্যে ইঁদারা ঝালাইকারি লোক এনে বাড়ির ইঁদারায় নামিয়ে তন্ন তন্ন করে খোঁজা হয়েছে ।  দড়ি কাছি গোছ গাছ করে তারা এখন চলে যাচ্ছে । বাড়ির বাইরে আমাকে কাঁধ থেকে নামিয়ে দিয়ে জয়নালের বাবা ঘর্মাক্ত দেহে মাটিতে বসে হাঁপাতে লাগলেন ।  আমি দৌড়ে বাড়ির ভেতর ঢুকতেই হৈ চৈ পড়ে গেল ।  মা ছুটে এসে আমাকে কোলে তুলে নিয়ে অঝোরে কাঁদতে লাগলেন । এক ঘণ্টা পর ।  আব্বা ও বড় ভাই ফিরে এসেছেন ।  বাড়ির সামনে আমাদের নারকেল বাগানে মাটির ওপর জড়োসড়ো হয়ে বসে আছে জয়নাল ও ওর অন্ধ বাবা ।  হারিকেন উঁচিয়ে সবাই দেখছে ওদের ।  কেউ কেউ কঠিন গলায় ওদের ধমকাচ্ছে ।  ছোট মামা বাপ বেটা দু ’ জনকে থানায় দেওয়ার জন্য আব্বার সাথে পীড়াপীড়ি করছেন ।  প্রতিবেশীদের কেউ কেউ অতি উৎসাহে ওদের কান মুচড়ে দিচ্ছে ।  এসব দেখে আমার খুব কান্না পাচ্ছে ।  মায়ের কোলে বসে আমি ফোঁপাচ্ছি ।  ভেজা চোখে আমার দিকে তাকিয়ে আছে জয়নাল । আব্বা হাত ইশারায় সবাইকে থামতে বললেন ।  তারপর পকেট থেকে দুটো এক টাকার নোট বের করে জয়নালের বাবার হাতে ধরিয়ে দিয়ে শান্ত গলায় বললেন ,   ‘ তোমরা যাও ।  ’ আমার তখন কী যে হলো কে জানে ?  মায়ের কোল থেকে নেমে ছুটে গিয়ে আব্বার কোলে চড়ে বসলাম ।  দু ’ হাতে আব্বার গলা জড়িয়ে ধরে জয়নালের উদ্দেশ্যে চিৎকার করে বললাম ,   ‘ আবার তোদের বাড়ি যাবো ।  ’ সবাই হৈ হৈ করে উঠলো ।   ‘ সর্বনাশ !  এই ছেলে বলে কী ?  খবর্দার ,  আর কখনো যাবেনা ।  ’  চার দিক থেকে আমার ওপর শাসন গর্জন শুরু হয়ে গেল ।  মা আমাকে কোলে নিয়ে বাড়ির ভেতর চলে গেলেন । সেই বন্ধুর বাড়ি আমার আর যাওয়া হয়নি ।  আর কখনো দেখা হয়নি জয়নালের সাথে ।  নির্মম নিষ্ঠুর বাস্তবতা ছিন্ন করে দিয়েছে আমাদের সম্পর্ক ।  জানিনা ,  সে বেঁচে আছে কী না ।  যেখানেই থাকো ,  ভালো থেকো বন্ধু ।  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  * 
                    





গল্পঃ জামাই বিষে কাহিল



                        সড়কপথে একবার নাটোর থেকে প্রসাদপুর যাওয়ার পথে আমাদের নসিমন উল্টে গেল ।  এই রাস্তাটা এত জঘন্য যে একমাত্র রিক্সাভ্যান ও নসিমন করিমন ছাড়া অন্য কিছু চলে না ।  আগে দু ’ একটা লক্কর ঝক্কর বাস চলতো ।  কিন্তু ঘন ঘন বাস উল্টে প্রাণহানি ঘটায় বাস চলাচল বন্ধ হয়ে গেছে । নসিমনের বারো জন যাত্রীর সবাই কম বেশি আহত ।  আমার থুঁতনি ও কপাল কেটে গেছে ।  বাঁ হাতে কোন অনুভূতি নেই ।  শার্টের দুটো বোতাম উধাও ।  কালো রঙের প্যান্টের পশ্চাদ্দেশ ফেটে সাদা জাঙ্গিয়া উঁকি দিচ্ছে ।  সবচে ’  মর্মপীড়ার ব্যাপার হলো ,  আমার চশমা চোখ থেকে পড়ে হারিয়ে গেছে ।  চশমা ছাড়া আমি ফিফটি পারসেন্ট আন্ধা ।  এ অবস্থায় আমি ব্যথার যন্ত্রণা ভুলে চশমা খুঁজতে লাগলাম । রাস্তার পাশে অগভীর শুকনো খালে চশমার মতো কিছু একটা পড়ে থাকতে দেখে আমি হামাগুড়ি দিয়ে সেটা কুড়িয়ে এনে চোখে দিয়ে দেখি সেটা আমারই চশমা বটে ,  তবে ওটারও ফিফটি পারসেন্ট নাই ।  মানে দুটো কাঁচের মধ্যে একটা গায়েব ।  নাই চশমার চেয়ে কানা চশমা ভালো ।  বাঁ হাতে একটু একটু করে সাড়া পাচ্ছি ।  ডান হাত দিয়ে ওটাকে টানাটানি করে বুঝলাম ,  হাড় গোড় ভাঙ্গেনি ।  আঘাত পেয়ে অবশ হয়ে গেছে ।  প্যান্টের পকেট থেকে মোবাইল ফোন বের করে দেখি ওটা ঠিক আছে ।  চশমার এক কাঁচ দিয়ে নিজের শরীরের দিকে তাকিয়ে আরও কিছু পরিবর্তন দেখতে পেলাম ।  শার্টের পকেট ছিঁড়ে ঝুলে আছে ।  পায়ের জুতা জোড়া লালি গুড়ে মাখামাখি ।  নসিমনের এক যাত্রীর মাটির হাঁড়ি ভেঙ্গে লালি গুড় ছড়িয়ে গেছে । নাটোর থেকে আসার সময় আমার শ্বশুর বাড়ির একজন কাজের লোক সাথে নিয়েছিলাম ।  বলতে ভুলে গেছি ,  আমাদের প্রসাদপুর যাত্রা কোরবানির গরু কেনার জন্য ।  এই হাটে নাকি প্রচুর গরু ছাগল ওঠে এবং দামও শস্তা ।  আমার ঠিকাদার শ্যালক এই তথ্য সরবরাহ করায় রাজশাহী থেকে চলে এসেছি গরু কেনার জন্য ।  কাজের লোক রহমত হাট থেকে হাঁটিয়ে গরু নিয়ে আসবে নাটোরে ,  তারপর সেই গরু শ্যালকের বালু পরিবহনের ট্রাকে তুলে পাঠিয়ে দেওয়া হবে রাজশাহী ।  আমার বাড়ি পর্যন্ত গরু পৌঁছানোর কোন খরচ নাই ।  শ্যালকের এমন লোভনীয় প্রস্তাবে না করা যায় না ।  আমার সাথে শ্যালকেরও হাটে আসার কথা ছিল ।  কিন্তু ঈদের আগে ঠিকাদারি কাজের বিল তোলার জন্য অফিসে ছুটাছুটির ব্যস্ততায় তার আসা হয়নি । যাই হোক ,  লুঙ্গি ছিঁড়ে যাওয়া ছাড়া রহমতের তেমন কোন ক্ষতি হয়নি ।  সে লুঙ্গির ছেঁড়া দিকটা ঘুরিয়ে পরে আব্রু রক্ষা করেছে ।  এখন আমাকে নিয়ে তার হলো সমস্যা ।  এই অবস্থায় হাটে যাওয়া আমার জন্য ঠিক হবে কি না সে বুঝতে পারছে না ।  আমি ব্যথায় দাঁত কিড়মিড় করে বললাম ,   ‘ যাবো না ।  চল্ ,  বাড়ি ফিরে যাই ।  ’ রহমত একটা রিক্সাভ্যান নিয়ে এলো ।  তার কাঁধে ভর দিয়ে আমি খোঁড়া ভিখিরির মতো নানা কসরত করে ভ্যানে উঠে বসলাম ।  রহমত বললো ,   ‘ হুত্ পাড়েন ,  জামাই ।  ’  বুঝলাম ,  সে আমাকে শুয়ে পড়তে বলছে ।  কিন্তু তার এই জামাই ডাকটা আমার পছন্দ নয় ।  আমার অর্ধেক বয়সী ছোকরা আমাকে জামাই ডাকবে ,  কেমন যেন লাগে ।  মনে হয় ,  শ্বশুর বাড়ির কাজের লোকও আমার শ্বশুর হয়ে গেছে ।  তবে এখন আমার যে অবস্থা ,  তাতে ওসব ভাবার সময় নাই ।  আমি ভ্যানের ওপর হুত্ পেড়ে চুপচাপ পড়ে রইলাম ।  রহমত আমার মাথার কাছে বসে ভ্যানওয়ালাকে বললো ,   ‘ ডবল করো মিয়া ।  একদম দিরম করবা না ।  জামাই বিষে কাহিল ।  ’ আমি বললাম ,   ‘ না ,  না ,  ধীরে চালাও ।  রহমত ,  তুই চুপ থাক ।  ’ ভাঙ্গাচোরা এই রাস্তায় যদি ভ্যান আবার উল্টে যায় তো লাশের ওপর দা ’ য়ের কোপ ।  দরকার নেই জোরে যাওয়ার ।  কিন্তু কে শোনে কার কথা !   ‘ জামাই বিষে কাহিল ’  - এই কথা ভ্যান চালকের মাথায় সুপার গ্লু দিয়ে আটকে দিয়েছে রহমত ।  ভ্যান ছুটছে পংখীরাজের মতো ।  আর ভাঙ্গা রাস্তায় ঝাঁকি খেতে খেতে আমার হাড় হাড্ডি মাংস থেকে ছুটে যাওয়ার দশা ।   ‘ আস্তে চালাও ’  বললে ভ্যান চালক তার ভ্যানের গতি একটু কমায় ,  তারপর সম্ভবতঃ  ‘ জামাই বিষে কাহিল ’  এ কথা মনে হলে আবার সে ডবল করে ফেলে । ফলে যা হবার তাই হলো ।  গর্তে চাকা পড়ে ভ্যান কাত হয়ে গেল ।  আমি ভ্যানের কাঠের পাটাতন আষ্টেপৃষ্ঠে আঁকড়ে ধরে কোনমতে পতনের হাত থেকে নিজেকে রক্ষা করলাম ।  কিন্তু রহমত ভ্যান থেকে ছিটকে পড়ে ডিগবাজি খেয়ে পাশের ইলেকট্রিক পোলের সাথে ধাক্কা খেল ।  এবার রহমত বিষে কাহিল ।  সে কোঁকাতে কোঁকাতে উঠে এসে ভ্যান চালকের সাথে হাত লাগিয়ে ভ্যান সোজা করার পর তার দিকে এমন ভাবে তাকালো যে ,  আমি না থাকলে তাকে সে নির্দয়ভাবে ডবল ধোলাই দিত ।  আর ঠিক এই সময় আমার মোবাইলে শ্যালকের কল ,   ‘ দুলাভাই ,  গরু কেনা হয়ে গেছে ?  ’  আমি ওর সাথে কথা না বলে মোবাইল অফ করে পকেটে রেখে দিলাম ।  মনে মনে বললাম ,  শালা থাম ।  আমি আগে আসি ।  তারপর কোরবানির গরু ছিলার মতো করে তোর চামড়া ছিলবো । শ্বশুরবাড়ি পৌঁছে দেখি ,  আমার জুতায় পিঁপড়া লেগেছে ।  তারা লালি গুড় খেতে খেতে আরো গুড়ের সন্ধানে জুতার ভেতর ঢুকে যাচ্ছে ।  পিঁপড়ার কামড়ে অতিষ্ঠ হয়ে আমি শাশুড়ির সামনে দাঁড়িয়ে দুই পা ঘষটা ঘষটি করছি ।  আমার অবস্থা দেখে শাশুড়ি কেঁদে কেটে অস্থির ।   ‘ কি হয়েছে বাবা ,  কি হয়েছে ’  বলতে বলতে তিনি আমার শ্যালককে ফোন দিয়ে হৃদয় বিদারক ভাষায় কথা বলতে লাগলেন ।  আমার শ্বশুর প্রায় অমরত্বের কাছাকাছি চলে যাওয়া অতিশয় বৃদ্ধ মানুষ ।  খালি চোখে তিনি প্রায় কিছুই দেখেন না ।  তিনি লাঠি হাতে কুঁজো হয়ে ঘর থেকে বেরিয়ে জিজ্ঞেস করলেন ,   ‘ গরু কই ?  ’ আমি বললাম ,   ‘ গরু কেনা হয়নি ।  ’ শ্বশুর কানেও খুব কম শোনেন ।  তিনি ফোকলা দাঁতে ফস ফস করে বললেন ,   ‘ এঁড়ে না বকন ?  ’ শ্যালকের বউ  ( শ্যালকের মামাতো বোন ,  সেই সূত্রে আমার শ্যালিকাও )  দোতলার ছাদে শুকাতে দেওয়া কাপড় চোপড় তুলে সিঁড়ি ভেঙ্গে নিচে নেমে আমার অবস্থা দেখে বেকুব ।  আতংকিত স্বরে সে বললো ,   ‘ ইয়া আল্লাহ ,  আপনার কি হয়েছে দুলাভাই ?  এ্যাকসিডেন্ট নাকি ?  ’ আমি দু ’ হাতে প্যান্টের পেছন দিকটা ঢেকে রেখে ওকে বললাম ,   ‘ আমাকে একটা লুঙ্গি দে ।  কুইক ।  ’  শ্বশুর আবার জিজ্ঞেস করলেন ,   ‘ কি গরু কিনলে বাবা ?  এঁড়ে না বকন ?  ’ সাফ সুতরো হয়ে লুঙ্গি পরে একটা প্যারাসিটামল খেয়ে আমি সোফার ওপর বসে আছি আর অপেক্ষা করছি শ্যলকের জন্য ।  আমার থুঁতনি ও কপালে ব্যান্ড এইড লাগানো ।  চোখে এক কাঁচওয়ালা চশমা ।  শ্যলকের বউ পিঁপড়ার কামড়ের জ্বালা দূর করার জন্য আমার দু ’ পায়ের পাতায় ঠাণ্ডা তেল মালিশ করছে আর মুখ লুকিয়ে ফিক ফিক করে হাসছে ।  মাত্র তিন মাস আগে তার বিয়ে হয়েছে ।  এখন তার ফিক ফিক করে হাসারই বয়স ।  আমি তাই কিছু মনে করছি না ।  আমার সামনে টেবিলে চা - নাস্তা ।  আমি সেসব ছুঁয়েও দেখছি না ।  শ্যালকের একটা উপযুক্ত ব্যবস্থা না করে শ্বশুরবাড়ির দানা পানি ছোঁব না ।  ইতিমধ্যে রাজশাহী থেকে আমার স্ত্রী দু ’ বার ফোন করেছে ।  গরু কেনা হয়নি শুনে তার মন খারাপ ।  তাকে আমার অবস্থার কথা জানানো হয়নি ।  তবে আমার শ্যালক তার মা ও বউয়ের কাছ থেকে ফোনে সব জেনে গেছে ।  আমিও ফোন অন করে তাকে গম্ভীর গলায় বলেছি ,   ‘ তাড়াতাড়ি আয় ।  তোর সাথে আমার কথা আছে ।  ’ কিন্তু শালা বহুত ঘড়েল ।   ‘ আসছি ’   ‘ আসছি ’  করে সন্ধ্যে সাতটার দিকে সে এলো ,  তবে সাথে একজন ডাক্তার নিয়ে ।  ডাক্তারের সামনে তাকে বিশেষ কিছু বলা গেল না ।  আমাকে দেখে  ‘ কিচ্ছু হয়নি ’  বলে ডাক্তার খস খস করে একটা প্রেসক্রিপশন লিখে শ্যালকের হাতে ধরিয়ে দিলে সে আমার চোখ থেকে চশমা খুলে নিয়ে জিজ্ঞেস করলো ,   ‘ আপনার দু ’ চোখে তো একই পাওয়ার ,  তাই না দুলাভাই ?  ’ আমি বললাম ,   ‘ হাঁ ,  কেন ?  ’  ‘ আমি আপনার ওষুধ আর চশমার কাঁচ লাগিয়ে নিয়ে এক ঘণ্টার মধ্যে আসছি ।  ’ আমার পিত্তি জ্বলে গেল ।  বললাম ,   ‘ চশমার দোকান কি তোর শ্বশুরের যে এক ঘণ্টার মধ্যে কাঁচ লাগিয়ে দেবে ?  ’  ‘ শোনেন দুলাভাই ।  ’  শ্যালক মাছি তাড়ানোর মতো করে হাত নেড়ে বললো ,   ‘ আমি কি ব্যবসা করি ,  বলেন তো ?  ’  ‘ কেন ,  ঠিকাদারি ।  রড সিমেন্ট চুরির ব্যবসা ।  ’  ‘ এই ব্যবসা করতে হলে হোন্ডা গুন্ডা পুষতে হয় ,  তা ’  জানেন ?  ’  ‘ হাঁ ,  জানি ।  ’  ‘ তাহলে আপনি নিশ্চিন্তে এক ঘণ্টা আপনার শালীর সাথে বসে গল্প সল্প করেন ।  দেখেন আমি পারি কি না !  শালা চশমার দোকানদারকে আজ আমার শ্বশুর না বানিয়েছি তো .  .  .  .  .  !  ’ শ্যালকের বউ মুখ ঝামটা দিয়ে বললো ,   ‘ ছিঃ ছিঃ ,  এর মুখে কিছু বাধে না ।  দুলাভাই আপনি এসেছেন , ভালো হয়েছে ।  এবার আপনার শালার একটা ব্যবস্থা করে যাবেন তো !  নিজেদের মধ্যে বিয়ে হয়েছে বলে কি বলে জানেন ?  বলে ,  ঘরের মুরগি ডাল বরাবর ।  কি নোংরা !  ’ শ্যালক তার মোটর সাইকেলের পেছনে ডাক্তারকে তুলে নিয়ে তড়িঘড়ি চলে গেল ।  ফিরে এলো রাত সাড়ে আটটায় ।  সঙ্গে শপিং ব্যাগে ওষুধ ,  কমলা ,  আঙ্গুর আর নাটোরের বিখ্যাত কাঁচাগোল্লা ।  পকেট থেকে একই মাপের নতুন ফ্রেমের ঝকঝকে একটা চশমা বের করে সে আমার চোখে পরিয়ে দিয়ে আমার গাল দুটো এপাশ ওপাশ ঘুরিয়ে দেখে আনন্দের সাথে বললো ,   ‘ ফ্যান্টাসটিক !  দুলাভাইয়ের বয়স দশ বছর কমে গেছে ।  ’ শ্যালিকার বউ ফিক করে হেসে বললো ,   ‘ ওমা ,  তাই তো !  ’ আমি শপিং ব্যাগের দিকে তাকিয়ে বললাম ,   ‘ কাঁচাগোল্লা নাকি ?  ’  ‘ হাঁ হাঁ ,  দুলাভাই ।  এলাচের গুঁড়া দিয়ে বানানো ।  অরিজিনাল মাল ।  এই ,  দুলাভাইকে কাঁচাগোল্লা দাও ।  তাড়াতাড়ি ।  ’  কাঁচাগোল্লার প্যাকেট খুলে শ্যালক আমার নাকের কাছে ধরে বললো ,   ‘ একদম টাটকা ,  দুলাভাই ।  ’ কাঁচাগোল্লা খাওয়ার পর মিষ্টিমুখে আর তেতো কথা বলা গেল না ।  শালা বেঁচে গেল ।  নইলে সেদিন ওর খবর ছিল ।  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  *  * 
                    





