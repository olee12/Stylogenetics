অপুনর্ভব

 - চাঁদের আলোয় বিভ্রম সম্পর্কিত আপনার আর্টিকেলটা এডিটর খুব পছন্দ করেছেন ।  আপনার খান তিনেক বকেয়া সম্মানী ক্যাশিয়ারের কাছ থেকে নিয়ে নেবেন ।  - ধন্যবাদ স্যার !   - আমার ভিজিটিং কার্ডটা রাখুন ।  প্রয়োজন পড়লে ফোন দিবেন ।  - মাই প্লেজার স্যার ! কচকচে টাকা এবং ভিজিটিং কার্ড সাথে নিয়ে তৃপ্তির হাসি হেসে ববি বের হয় অফিস থেকে ।  * এই মুহূর্তে ববি একটা কঠিন পরিস্থিতিতে পড়েছে ।  জরুরী কাজে মতিঝিল যেতে হয়েছিলো তাকে ।  বাসায় ফেরার পথে আজিমপুর থেকে নীলক্ষেতের বিশাল জ্যাম দেখে সে সিদ্ধান্ত নিয়েছিলো এই জ্যামে ঘন্টাখানেক আটকে থাকার চেয়ে নেমে গিয়ে সায়েন্সল্যাব পর্যন্ত হেঁটে যাওয়াই ভালো ।  ভীড়বাস থেকে তড়িঘড়ি করে অসতর্কতায় নেমে পড়াটাই কাল হল ।  সিগারেটের দোকান থেকে একটা বেনসন নিয়ে মূল্য পরিশোধ করার সময় বুঝলো যে তার পকেটটা হালকা ঠেকছে ।  মানিব্যাগটা পিকপকেট হয়ে গেলো নাকি !  কী যন্ত্রণা !  ফ্রিল্যান্স সাংবাদিকতা করে বিল আদায় করাটা যে কত কঠিন সে হাড়ে হাড়ে জানে ।  আজকেই বিলটা পেল ,  তাও আবার বেশ কয়েকটা লেখার বিল একসাথে !  যদিও তাকে বাসায় টাকা দিতে হয় না ,  প্রেমিকাও নেই যে ডেটিংয়ে প্রেমের বকেয়া সুদে - আসলে আদায় করে নেবে কেউ !  তবে কয়েকটা দিনতো মৌজ করে কাটাতে পারতো !  হোটেল নীরবে বন্ধুদের সাথে ভোজনাড্ডার শেষে দরাজ কন্ঠে বলতে পারতো  " বিলটা আমিই দিচ্ছি !  "  ।  তা আর হবার জো নেই ,  অন্তত এই মাসে ।   " ধুস শালা ,  পকেটমারের মায়েরে বাপ !  " খিস্তি করে উঠলো সে ।  " মাম্মা টেকাটা দিয়ালান " দোকানদারের তগাদায় সংবিৎ ফেরে তার ।  সিগারেটটা হয়তোবা অক্ষম ক্ষোভের জ্বালানীতে পরিণত হওয়ায় দু মিনিটেই শেষ হয়ে গেছে ।  এখন পকেট হাঁচড়ে পিচড়ে যদি ভাঙতি টাকা পাওয়া যায় !  তার সময়ক্ষেপণ দেখে দোকানদার অধৈর্য্য হয় ।  - দিতাছি খাড়াও !  এরকম পীড়নের মধ্যেও সে গলার ভারিক্কি ভাবটা ধরে রেখে কোনমতে একটা পাঁচটাকার  আর একটা দুই টাকার কয়েন খুঁজে পেয়ে মনে মনে উল্লসিত হয়ে বিরক্ত ভঙ্গিতে সিগারেটের দাম পরিশোধ করে ।  টি স্টলটা পার হবার পর আরো কিছু প্রাপ্তিযোগের আশায় সে পকেট হাতড়ানোর চেষ্টা করে ।  অন্তত বাসায় ফেরার ভাড়াটা তো দরকার !  এই মানবঅধ্যুষিত ফুটপাথ বা প্রস্রাবের দুর্গন্ধে আমোদিত রাস্তা কোনটাই তাকে স্থির হয়ে দাঁড়াবার অবকাশ দেয় না ।  চলন্ত অবস্থায় পকেট হাতড়ানো যথেষ্ঠ জটিল একটা ব্যাপার ।  এরজন্যে দীর্ঘদিনের কসরৎ প্রয়োজন ।  ক্ষণিকের জন্যে তার মাথায় খেলে গেলো ,  অন্য কারো পকেট হাতড়ালে কেমন হয় !  এই ভীড়ের মধ্যে  তারই মত বেকুব কোন অসতর্কের পকেট থেকে স্ফীতউদরের মোটা মানিব্যাগ ছো মেরে নেয়াটা কী খুব কঠিন কিছু ?  ছি !  এসব কী ভাবছে সে !  নিজের সংকীর্ণতাকে ছাপার অযোগ্য ভাষায় গালিগালাজ করে সে ।  শহরভর্তি ক্ষ্যাপা মানুষ তাকে পিটিয়ে ছাতু বানানোর জন্যে তৈরী !  সবাই ক্ষেপে আছে সবসময়ই ।  কেন এত শীত ,  কেন এত গরম ,  কেন এত জ্যাম ,  উপলক্ষ্য পেলেই হল !  ঝাল মিটিয়ে ছাড়বে যে কারুর ওপর যেকোন এক দল !  হয়তোবা তারা ভীড়ের মধ্যে বিচ্ছিন্ন অবয়ব ,  হয়তোবা পর্ণো সিডির দোকানের সামনে ভীত ,  কুন্ঠিত , লালসান্বিত মুখে ছড়িয়ে ছিটিয়ে থাকা তরুণ ,  কিন্তু সংঘবদ্ধ হতে এক মিনিটও সময় লাগবে না ।  তবে .  .  .  " আমি তো কারো ক্ষতি করি নি ।  কে আমার মানিব্যাগ মেরে দিয়েছে সেটাও জানি না ।  " এই ভাবনার ফলশ্রূতিতে সে এমন একটা উপসিদ্ধান্তে উপনীত হয় ,  যেহেতু তার ক্ষতি করেছে যে ,  সে অজ্ঞাত , তাই সেও অজ্ঞাত কারো ক্ষতি করতেই পারে !  এই যে সামনে ঢিলেঢালা ভঙ্গীতে জ্যাকেট দরদাম করছে লোকটি ,  সেই যে তার পকেট কাটেনি কে বলতে পারে ?  " হাউয়ার পুলা আমার কষ্টের টাকায় তুই জ্যাকেট কিনোস ?  খাড়া দেখাইতেছি !  " তবে দেখার ,  ভাবার এবং সেটাকে একটা সফল চৌর্যবৃত্তিক ক্রীয়াকলাপে পরিণত করার জন্যে যথেষ্ঠ রিফ্লেক্স এ্যাকশন না থাকার কারণে তাকে ভীড়ের প্রাবল্যে সামনে এগিয়ে গিয়ে অন্য শিকারের কথা ভাবতে হয় ।  ঢাকা কলেজের সামনে আসার পর তার বেপরোয়া চিন্তাধারা কিছুটা স্থিত হয় ।  এই কলেজ থেকে মাত্র বছরখানেক হল সে পাস করে বেরিয়েছে ।  চেনাজানা ছোটভাই বা শিক্ষক বা হোস্টেলকে নিজের জমিদারবাড়িতে পরিণত করা বড়ভাইয়ের দেখা মিলে যাওয়া অসম্ভব না ।  এই ক্ষেত্রে অবশ্য সুবিধা বা অসুবিধা দুই দিকই আছে ।  ক্ষতির ঘাটতি মেটাতে গিয়ে বিশৃঙ্খল কার্যকালাপ করতে গিয়ে ধরা খেলে জবরদস্ত পরিচিতজনেরা আক্রমনাত্নক জনতার প্রতি তেড়েফুড়ে অভিগমন করবে নিশ্চিত ,  যেমনটা হয়েছিলো থার্ড ইয়ারে থাকতে ,  যখন চপল ভাই চাঁদনীচক মার্কেটে চাঁদা আদায় করতে গিয়ে বিপত্তিতে পড়েছিলো .  .  . চপল ভাইকে ববির কখনই পছন্দ ছিলো না ।  ববি সবসময়ই রাজনৈতিক সংস্পর্শ এড়িয়ে চলেছে ।  তারপরেও নিজ জেলার অধিবাসী হবার কারনেই হয়তো চপল ভাই ববিকে স্নেহের দৃষ্টিতে দেখতো ।  মিছিলে যাবার সময় যখন ফার্স্ট ইয়ারের বোকাসোকা ছেলেগুলোকে ঝেটিয়ে রুম থেকে ধরে নিয়ে আসা হত ,  তখন  " প্রচন্ড মাথা ব্যাথা "  অথবা  " দুইদিন ধরে জ্বর "  এইসব ঠুনকো অজুহাত মেনে নিয়ে চপল ভাই ববিকে নিস্তার দিতো ।  সেই চপল ভাই একবার মহাবিপদে পড়ে গেলো চাঁদাবাজী করতে গিয়ে ।  হকাররা পেয়ে বসেছিলো ঘা কতক দিয়েও ছিলো বাঁশ দিয়ে ।  ঘটনাস্থলে ববিও ছিলো ,  সে তখন ছাত্ররাজনীতির ক্ষমতার দম্ভজনিত অধঃপতন দেখে সুশীল আত্মপ্রসাদ ভোগ করছিলো ।  তবে কিছুক্ষণের মধ্যে আর্মস নিয়ে চপল ভাইয়ের দলবল চলে এসে দোকানদারদের পাল্টা ঠ্যাঙানি দেয়ায় তার আত্মপ্রসাদ নিস্ক্রিয় গ্যাসের মত অকেজো হয়ে গিয়ে তাকে প্রস্থানে উদ্বুদ্ধ করে ।  সে অবশ্য ভেবেছিলো একবার ,  চপল ভাইয়ের রক্ষাকর্তাদের দলে ভীড়ে গিয়ে আলগা ভাব নেবে কী না ,  কিন্তু নৈতিকতা না ভীরুতা কোনটার প্রভাবে অথবা সংমিশ্রণে সে হলের রুমে ফিরে গিয়ে সুবোধ ছেলের মত লেখাপড়া করতে বসেছিলো সেটা এক অমীমাংসিত মানসিক আচরণ হয়েই প্রশ্নবিদ্ধ হয়ে আছে এখনও ।  চপল ভাইয়ের সাথে এখন দেখা হলে সে কী তাকে আগের মত সমাদর করবে ?  কোন বিড়ম্বনায় পড়লে পকেট থেকে এইট মিমি বের করে ত্রাস সৃষ্টি করে  আগলে রাখবে নিরাপদ আশ্রয়ে ?  নাহ ,  এরকম ভাবাটা মোটেই উচিৎ হচ্ছে না ।  সে এমন কোন দূরবস্থায় পড়েনি যে আর্মড ক্যাডারের আশ্রয় নিতে হবে ।  তার শুধু দরকার বাসায় যাবার বাস ভাড়া ।  এতটা পথ হেঁটে যাওটা কষ্টকর হবে ।  সে বড়ই ক্লান্ত ।  ভাবতে ভাবতে সে আনমনে পকেটে হাত দেয় আরেকটা সিগারেট কেনার জন্যে ,  এবং খেয়াল করে যে সে কপর্দকশূন্য এবং ক্ষুধার্ত ।  বাসায় কী না কী রান্না করেছে কে জানে ,  হয়তোবা বরবটিভাজি আর বাতাসীমাছ !  পকেটে আজকে টাকা ছিলো ,  চাইলেই নীলক্ষেত থেকে দু প্যাকেট বিরানি গোগ্রাসে গিলে ধীরেসুস্থে এক গেলাস লাচ্ছির অর্ডার দিতে পারতো ,  বখশিশ দিতো দরাজ হাতে ।  কিন্তু হল কই !  খানকির ছেলে পকেটমার !  ববি ' র এবার মনে হয় তার প্রতিশোধস্পৃহা নেহায়েৎ অমূলক না ।  যে পকেট কেটেছে ,  তাকে তো দেখেনি ,  কিন্তু কে অপরাধী না তাই বা নিশ্চিত হবে কী করে !  টিচার্স ট্রেইনিং কলেজের সামনের ফুটপাথে দাঁড়িয়ে ঝাঁকে ঝাঁকে মানুষের আসা যাওয়া দেখতে দেখতে সে সম্ভাব্য অপরাধীদের তালিকা করে ।  মহিলা এবং শিশুদের প্রথমেই তালিকা থেকে বাদ দেয় ,  চিরায়ত পুরুষতান্ত্রিক মহানুভবতায় ।  কিন্তু সাম্প্রতিককালে পঠিত অপরাধসংক্রান্ত ঘটনাবলী ,  যেমন ট্যাবলয়েডগুলোয় প্রকাশিত  " ঢাকা শহরে বোরখাঅলীদের ছিনতাইকার্যে অংশগ্রহণ "  অথবা  " ছিন্নমূল শিশুদের নতুন নেশা ,  বেলুনের মধ্যে বিবিধ মিশ্রণ থেকে শ্বাস নেয়া "  তাকে পরাক্রম পুরুষে বানিয়ে সবার প্রতি সমান আক্রোশ প্রকাশে সহায়তা করে ।  এই শহরে যে কেউ খুনী ,  যে কেউ পকেটমার হতে পারে ।   " শুধুমাত্র আমি কেন মারা খামু !  হালায় ক্ষিদায় পেট জ্বলতাছে ,  শইল চলে না ,  এহন কী সাইন্সল্যাব পর্যন্ত যামু বাসের খোঁজে ?  নাকি নীলক্ষেতে যায়া তেহারি খামু ?  বাসায় তো বুয়া বালের আঁটি ভাজি করছে !  "  যা আছে কপালে ,  এই ভেবে নীলক্ষেতের দিকে যাবার পথে ঢাকা কলেজের সামনে এসে ববি আবারও দ্বিধাগ্রস্থ হয়ে দাঁড়ায় ।  তার পিকপকেটিংয়ের পরিকল্পনাটা সফল হবার সম্ভাবনা খুবই কম ,  অনভ্যস্ততার কারণে ।  কিন্তু যদি প্রিয় ছোটভাই সুবাইল দেখে ফেলে !  সুবাইলের সঙ্গে তার খুবই অন্তরঙ্গ সম্পর্ক ছিলো ।  ছেলেটা সারাক্ষণ ক্রিকেট খেলা নিয়ে বকবক করত ।  ববি অবশ্য ক্রিকেট তেমন পছন্দ করতো না ।  তার একটাই বাজে নেশা ছিলো ,  পয়সা দিয়ে জুয়া খেলা ,  এবং চুরি করা ।  আর এক্ষেত্রে অনুগত ছোটভাই সুবাইলকে ব্যবহার করে সে চুরি করে অনেক টাকা জিতেছে ।  অবশ্য এই টাকা দিয়ে সে তাকে খাইয়ে দিয়েছে পরে ।  সুবাইলের এখনও হলে থাকার কথা ।  তার কাছ থেকে কিছু টাকা ধার নেয়া যায় না ?  কিন্তু ববির ভয় হয় ,  থ্রি কার্ডের জোচ্চুরির কথা যদি সে ইতিমধ্যে জেনে ফেলে !  মুখ দেখাতে পারবে সে ?  জানাটা অস্বাভাবিক কিছু না ,  কারণ শেষের দিকে তার একটা বাজে নিকনেম জুটে গিয়েছিলো ,  যা সে আর স্মরণ করতে চায় না ।  বর্তমান অবস্থায় এটা অবশ্য একদিক দিয়ে তার উপকারই করে !   " থ্রি কার্ডে চুরি করছি যখন তাইলে মাইনষের পকেট মারলেই বা দোষ কী !  একই তো কথা !  মাইনষে আমার পকেট কাইটা সাফা কইরা দিবো ,  আর আমি করলেই দোষ ?  বাসায় যাওয়ার ভাড়া নাই ,  ভালমন্দ খাওয়ার ইচ্ছা ছিলো বাসার বালছাল বাদ দিয়া সেইটারও উপায় নাই !  " সেইসাথে ববির মনে পড়ে তার বিকল হয়ে যাওয়া সেলফোনটা ডাস্টবিনে ফেলে দিয়ে একটা মোটামুটি মানের ,  কিন্তু চটকদার চাইনিজ মোবাইল ফোন কিনতে পারতো আজকের অর্জিত টাকা দিয়ে ।  চন্দ্রিমা সুপারমার্কেটে থরে থরে সাজানো ফোনগুলো দেখে সে রীতিমত ক্ষিপ্ত হয়ে ওঠে ।   " নাহ ,  আইজ একটা এসপার ওসপার কইরাই ছাড়ুম !  পুরা শহর প্রস্তুত হইয়া আছে আমারে স্ক্রু আপ করার লিগা ,  আইজকা এর বিহিত না কইরা কুনো বাসায় যাওয়াযাওয়ি নাই !  "  ববির ভাগ্য অভাবনীয় রকম সুপ্রসন্ন বলা যায় !  ইডেন কলেজের সামনে সে যখন সতর্ক মনে উদাস দৃষ্টিতে গাছপালা ,  সন্ধ্যা এবং অসংলগ্ন অবস্থায় বসে থাকা জুটিদের দেখছিলো ,  এবং সারাদিন অভুক্ত অবস্থায় থাকার কারণে নির্গত অম্লের প্রদাহে উদরপীড়ায় ভুগছিলো ঠিক তখন সে খেয়াল করল ,  ফুচকার বিল মিটাতে গিয়ে অতি আবেগী এক নতুন জুটির প্রেমাতাল মুহূর্তের ফাঁক গলে বেখেয়াল পুরুষটির মানিব্যাগ থেকে একটা কড়কড়ে এক হাজার টাকার নোট; নাকি পাঁচশ টাকার নোট ,  সুন্দরভাবে অবতরণ করল রাস্তার কংক্রিট বুকে সন্তর্পণে ,  লুকিয়ে থেকে চোখ মটকালো ববির দিকে তাকিয়ে ,  আশ্বস্ত করল ,   " আর কেউ দেখে নি ,  আমাকে নাও !  "  ববি গুটিগুটি পায়ে অগ্রসর হল ফুচকাঅলার দিকে ।   " মামা ,  ফুচকা কত কইরা ?  " ববি পা দিয়ে ঢেকে রাখলো তার মুফতে পাওয়া সম্পদ ।  মাথা ঠান্ডা রাখতে হবে ।  ভীড় একটু কমলে তারপর কুড়িয়ে নেবে ।  নইলে কেউ সন্দেহ করতে পারে ।  আর একজন সন্দেহ করে একটা হাঙ্গামা বাঁধানোর প্রচেষ্টা করলেই হয়েছে !  মব সাইকোলজি বড়ই ভয়ানক ।   " ত্রিশ টেকা পেলেট "  " কী বল ত্রিশ টাকা !  সেদিনই খেলাম বিশ টাকা দিয়ে "  " কবে খাইছেন ?  অন্যকোথাউ খাইছেন তাইলে ।  এইখানে একদাম "  " ওহ আচ্ছা !  " ববি অপেক্ষা করে আরো কিছুক্ষণ দাঁড়িয়ে থেকে সুযোগ পেলে পায়ের তলা থেকে শাঁই করে পকেটে ভরবে নোটটা ।  হাজার টাকার নোট না হলেও পাঁচশ টাকার তো বটেই !  কীসের নীলক্ষেতের তেহারি !  আজকে সে কেএফসিতে গিয়ে চিকেন ফ্রাই আর .  .  .  আরো কী কী ভালো জিনিস পাওয়া যায় ,  ওগুলো খাবে ।  পাঁচ হাজার টাকার শোকটা অবশ্য ভুলবার নয় !  এই মাসটাও যাবে সেলফোনবিহীন ।  তবে ভাগ্য যখন নিজ থেকেই এভাবে অকাতরে বিলিবন্টন শুরু করেছে ,  নিজ থেকে একটু চেষ্টা করলে ভাগ্যের সাথে যৌথ উদ্যোগে সমঝোতাস্মারকপুস্তক প্রকাশ করাটা দূরুহ হবে না !  " ভাইয়া একটু সাইড দিবেন ?  কাস্টমার আইতাছে "  " কে সুবাইল নাকি ?  " ভাবনায় অকস্মাৎ ছেদ পড়ায় তালগোল পাকিয়ে বেফাঁস কথা বলে ফেলায় ববি বড়ই লজ্জিত হয় ।  সুবাইলের কাছ থেকে থ্রি কার্ডস এ চুরি করা +  খাইয়ে দেয়া মিলিয়েও হাজারখানেক টাকা অন্তত দেনা আছে এখনও ।  সুবাইল যতই প্রিয় ছোটভাই হোক ,  এই একহাজার টাকার নোটটা দাবী করলে ববি নির্ঘাৎ খুনী হয়ে যাবে !  অবশ্য এত হাজার মানুষের মাঝে সুবাইলের এখানেই ,  আজকেই ,  এই মুহূর্তেই  আসার সম্ভাবনা দশমিকের ভগ্নাংশেরও কম ।   " সুবাইল কেডা " দোকানদারের প্রশ্নের জবাবে কিছু না বলে সেও মাথা ঝাঁকায় ,  হ্যাঁ ,  সুবাইল কে !  সে কী করতে এখানে আসবে ?  এখান থেকে সটকে পড়ে টাকাটা পকেটস্থ করা ব্যাস !  সুবাইল বা চপল ভাই কারো তোয়াক্কা না করলেও চলবে ।  টাকাটা পকেটস্থ করার প্রক্রিয়াটা এখনও যথেষ্ঠ জটিল ,  ববি পায়ের নীচে নোটটা রেখে ধীরে ,  ছেঁচড়ে হাঁটতে থাকে ,  চকচকে নতুন নোট ,  ছিড়ে যাবার ভয় নেই ।  আর অল্পবিস্তর ছিড়ে গেলেও গুলিস্তানের টাকা ব্যবসায়ীদের কাছ থেকে বদলে নেয়া যাবে ,  কিছু টাকা কেটে রাখবে ,  কিন্তু কথা হল কত রাত পর্যন্ত ওরা পসরা সাজিয়ে রাখে ?  " ভাইজানের কি পায়ে ডিফেক্ট ?  " উৎসুক পথচারীর জিজ্ঞাসায় হতচকিত হয়ে সে নীচে তাকিয়ে দেখে টাকাটা পায়ের ফাঁক গলে দেখা যাচ্ছে কী না !  সুরক্ষা নিশ্চিত হবার পর সে হাসিমুখে জবাব দেয় ,  " হ্যাঁ ,  ভাই একটু আর কী .  .  .  বাস থেকে নামতে গিয়ে .  .  .  "  " সাবধানে চইলেন ।  এমনে কইরা বিরাট এ্যাক্সিডেন হইতে পারে " ববি সাবধানেই চলে ।  সাবধানতা একান্তই প্রয়োজন এখন ।  আরেকটু সামনে এগুলেই একটা নির্জন জায়গা পাওয়া যাবে ।  তখন আয়েশে তুলে নিতে পারবে টাকাটা ।  হঠাৎ হট্টগোল !  একটা বেয়াদব পুলিস এসে হুমকি দিচ্ছে ফুচকঅলাকে ।  " ঐ ,  তোরে না কইছি এইখানে আর দোকান বওয়াইবি না !  এইডা দোকানের জায়গা ?  সরা ,  শীগগির সরা ,  নাইলে দিমু বাড়ি !  " ববি ' র সময় নেই আর ,  টাকাটা এক্ষুণি পদতল থেকে নিয়ে পকেটে ভরতে হবে ।   " খানকির ছেলে পুলিসগুলা আর আওনের টাইম পাইলো না !  পুলিসের চৌদ্দগুষ্টির মায়েরে বাপ !  "  মনে মনে খিস্তি করতে গিয়ে অধিক উত্তেজনা আর অনভ্যস্ততায় এবং পলায়নরত ফুচকঅলা এবং অন্যান্য হকার ,  দোকানদারদের ঠেলাঠেলিতে পা হড়কে পড়ে যায় ববি ।  পায়ের তলা থেকে টাকাটা গলে কোথায় গেছে কে জানে !  সারাদিনের ধকল এবং এসিডিটি যোগসাজসে আক্রমণ করায় ববি উগড়ে দেয় তার অম্লীয় তরল এবং পাকস্থলীতে বিদ্যমান যৎসামান্য খাদ্য ।  কিছুক্ষণ নিথর হয়ে থাকার পরে ,  জায়গাটা আরো নির্জন এবং অন্ধকার হয়ে এলে চাঁদের আলোয় সে দেখে তার বমির মধ্যে চাঁদমুখ করে হাসছে একটা চকচকে হাজার টাকার নোট ।  লোভে চকচক করে ওঠে তার চোখ ।  কিন্তু বমি ঘাঁটতে গিয়ে প্রবল দুর্গন্ধে আরো একবার বমি করে নেতিয়ে পড়ে সে ।  পরবর্তী প্রচেষ্টা করতে গিয়ে দ্বিধান্বিত হয় ,  এটা কী আসলেই ভাঁজ হয়ে থাকা টাকা নাকি ভিজিটিং কার্ড ?  ববির ক্লান্ত চোখ পার্থক্য ঠাহর করতে পারে না ।  যদি ভিজিটিং কার্ডই হয়ে থাকে ,  তাহলে এত কষ্ট করার কোন মানে হয় ?  কিন্তু যদি টাকা হয় ?  হাজার টাকার নোট ?  চাঁদের আলো বড়ই বিভ্রমময় !  

