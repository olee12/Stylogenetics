খাদ্যতালিকা

খাদ্য তালিকা সকালবেলা -  পাউরুটি ,  ডিমপোচ / ভাজি ,  জেলি / মাখন । দুপুরবেলা - বেশি করে মাংসের অর্ডার দিয়ে নিয়ে আসা বিশেষরকম তেহারী । রাতেরবেলা -  ভাত , মুরগীর ঝোল , ভুনা ,  অথবা গরুর মাংস । যথেষ্ট পরিমাণ প্রোটিন ভক্ষণ করার পরে আরো রাতে কখনও কখনও আরো মাংস দরকার হয় ।  সবজী খাই না আমরা ।  সবজী বিস্বাদ লাগে ।  খাদ্য থেকে অর্জিত মাংস আমাদের দেহকে সুপুষ্ট এবং শক্তিশালী এবং সক্ষম করে ।   - ডিনার রেডি বেইবি ! আজকে বিশেষ একটা দিন ছিলো আমাদের ।  রান্নাবান্নার ঘটা চলছে সন্ধ্যা থেকেই ।  অনেক অতিথি এসেছিলো বলে আমি তাড়াতাড়ি বাসায় ফিরেছি পুরান ঢাকা থেকে কাচ্চি বিরিয়ানি নিয়ে ।  সন্ধ্যায় প্রচুর মাংস খাবার পরেও বাসায় তৈরী গরুর মাংসের সুঘ্রাণে ক্ষিধেটা চাগিয়ে ওঠে ।  কালকে সকালের নাস্তাটাও জম্পেশ হবে ।  প্রচুর উদ্বৃত্ত থাকবে ।  ডিমপোচের বদলে বাসি পোলাও অথবা পরোটা - মাংস দিয়ে শুরু হবে আরেকটি দেহসারযুক্ত দিন ।   * কসাইখানার পরিবেশ আমার বিচ্ছিরী লাগে ।  এখানে সেখানে পড়ে থাকে রক্ত , চর্বি , বর্জ্য ।  তবে ভালো মাংস পেতে হলে কসাইখানাতেই যেতে হয় ।  আমার এক পরিচিত দোকান আছে ওখান থেকে আমি ভালো খাশীর মাংস কিনি ।  বাঁধা থাকে ,  চোখের সামনেই জবাই দেয় ।  ভালো ভালো অংশগুলো আমি নিজে বেছে নিই ।  আমার স্ত্রী মাংস রান্নায় পটু ।  সে নানারকম পদ জানে ।  আমি অবশ্য সবগুলোর নামও জানিনা ঠিকমত ।  সে আমাকে নিয়মিত সুস্বাদু মাংস সরবরাহ করছে এতেই আমি সন্তুষ্ট ।  স্ত্রী এবং কসাই ,  এই দুই প্রজাতি আমাকে বেঁচে থাকার রসদ যোগায় ।  মাংস শুধু খেয়ে তৃপ্তি না ,  দেখেও তৃপ্তি ।  আমার চারিপাশের মাংসল নারীপুরুষের দল যখন একত্রিত হই কোন উৎসবে উপলক্ষ্যে ,  তখন আমাদের শরীর থেকে বিকিরিত মাংসরশ্মি সকলের আঁধারচশমা ভেদ করে প্রলয়সংকেতের উদ্বোধন করে ,  আর আমরা বুঁদ হয়ে রই একে অপরের ঘ্রাণে ।  আমার মাঝেমধ্যে অন্যরকম মাংস খেতে ইচ্ছে করে ।  শুধু আমার একার না ,  আমি জানি সকলেরই করে ।  কারো ইচ্ছে করে আমার মাংসের স্বাদ নিতে ,  কারো ইচ্ছে করে আমাকে দিতে ,  কিন্তু কেউ কেউ আবার এই মিট - গো - রাউন্ড খেলায় তেমন একটা আগ্রহী না ।  তাদেরকে কব্জা করা ঝামেলা বটে ,  তবে মাংস বিকিকিনির মেলায় শেষপর্যন্ত সবাইকেই দেখা যায় ।  মেলা এবারের মাংসের মেলাটা খুব জমেছে ।  আমি পকেট থেকে লিস্টটা বের করে যাচাই করে দেখি চাহিদামতন পণ্য এসেছে কী না ।  সেদিন রাত্রে উৎসব এবং ভোজের পর থেকে আমার লিস্টে এ পর্যন্ত তিনজন মাংসময় পুরুষ / নারী যোগ হয়েছে ।  তাদের কাউকে আমি চাটনি বানিয়ে খাবো ,  কাউকে চাপ বানিয়ে ,  কারো শুধু গন্ধ নেবো ।  একমাত্র প্রকৃত মাংশাসীরাই জানে মাংসের ফুলের সুবাস নিতে ।  লিস্ট ১ /  শায়লা -  তার মাংসের গন্ধে আমি মাতোয়ারা হয়ে আছি অনেকদিন ধরেই ।  আর সে আমার কলিগ বলে গন্ধটা আরো তীব্রভাবে প্রতিনিয়ত পেয়ে থাকি ।  সেই উৎসবের রাতে সেও এসেছিলো ।  বিদেশী পারফিউমের মাদকতাময় সুবাসের প্রশংসা করছিলো সবাই ,  আর আমি ,  আহ আমি !  প্রাণভরে নিচ্ছিলাম তার মাংসের গন্ধে ভারি হয়ে আসা আর্দ্র বাতাস ।  ২ / আনোয়ার হোসেন -  এর মাংসের গন্ধ খুবই কটূ ।  একে আমি খেতে চাই না ।  মাথার মধ্যে হাতুড়ি দিয়ে একটা বাড়ি দেবো ,  তারপর তার থ্যাৎলানো অংশ টেনে ছিড়ে বের করে চামড়া ছিলে টাঙিয়ে রাখবো এমন কোন জায়গায় যেখান থেকে সবাই দেখতে পাবে ।  হারামজাদার এত সাহস !  আমার সাথে তর্জনী দেখিয়ে আদেশের ভঙ্গীতে কথা বলে !   সেদিন আমাদের বাসায় নিমন্ত্রিত অতিথি হিসেবে এসেছিলো তার পায়াভারী পশ্চাদ্দেশ নিয়ে ।  আমার ব্যক্তিগত মাংসভান্ডারের দিকে জুলজুল করে তাকিয়েছিলো ।  ঊর্ধতন কর্মকর্তা বলে সব সয়ে যেতে হয় । তবে লিস্টে রেখেছি ।  আজকেই মেলা থেকে কিনে নিয়ে যাবো তার কয়েক কেজি মাংস ।  ৩ /  জেনি -  হাহাহা !  জেনি লাইকস দ্যা গেম মিট  - গো  - রাউন্ড ।  জেনির মাংসের স্বাদ আমি নিয়েছি বেশ কয়েকবার ।  তবে তৃপ্তি মেটেনি ।  ঘুরেফিরে বারবার এই পৃথুলা প্রতিবেশিনীর মাংসস্থ হতে হয় ।  সপ্তাহে অন্তত একবার জেনির মাংস আমাকে খেতেই হবে । লিস্টের সবাইকে খুঁজে পেতে খুব একটু সমস্যা হল না ।  যদিও সমস্যা হওয়াটাই স্বাভাবিক ছিলো ।  তবে কসাইখানায় যেমন আমার পরিচিতজন আছে এই বিশাল মেলাতেও স্টল সাজিয়ে বসেছে আমার শুভানুধ্যায়ী একজন ।  সেই আমাকে খুঁজে বের করল ।  - হ্যালো স্যার !  এদিকে , এদিকে !  স্টলের ভেতর ঢুকে আমার মন ভালো হয়ে গেলো ।  কসাইখানার মত নোংরা না ।  খুব টিপটপ । জিনিসপত্র সাজানো চমৎকারভাবে সাজানো ।  আর দোকানদারটাকেও খুব চেনা মনে হল ।  কার মত যেন দেখতে .  .  .  সে যাকগে !  আমার লিস্টের তিনটি পণ্যকেই পেয়ে গেলাম ।   - দেখে শুনে বেছে নিন কোনটা নেবেন । তিনজনই খুব ছটফট করছে ।  আমি প্রথমে শায়লার কাছে যাই ।  তার নরম তলপেটে হাত দিয়ে স্মিত হাসি খেলা করে আমার মুখে ।   - এখান থেকে এক কেজি কেটে দাও ।  সুন্দর ,  স্লাইস করে ।  - ওকে স্যার দিচ্ছি ।  আর কী কী লাগবে দেখেন । মিস্টার আনোয়ারের মাথা থেকে এক কেজি ধুসর কোষ অর্ডার দিই আমি ।  ওকে পরাভূত করতে এই জিনিসটাই সবচেয়ে বেশি দরকার ।  তবে এক্ষেত্রে বেশ ঝক্কি পোহাতে হল ।  তার মাথা থেকে প্রয়োজনীয় অংশটা নিতে গিয়ে স্টলের সুদক্ষ কর্মীরাও গলদঘর্ম হয়ে গেল ।  রক্ত ,  চর্বি এবং পাশবিক চিৎকারে আবারও সেই কসাইখানার মত পরিবেশ ।  ওরা সামলাক !  আমি জেনির কাছে যাই ।  জেনি খুবই সস্তা ।  তাই ওর থেকে কেজি হিসেবে না কিনে পুরোটাই নেব ভাবি ।  - এইটা আস্ত নিবো ।  দাম কত ?  - দাম তো আপনার জানাই আছে স্যার ,  কেন মিছে দরাদরি করছেন ! তা ঠিক ।  ওরা যে দাম বলল ,  তাতে দর কষাকষির কোন দরকারই পড়লো না ।  তবে এরকম নিখুঁতভাবে মিলে যাওয়াটাও একটা রহস্য !  আমি মাংস এবং মগজের ব্যাগ আর দড়িতে করে জেনিকে বেঁধে নিয়ে স্টল থেকে বেরুই ।  মেলা দারুণ জমে উঠেছে ।  মানুষের ভীড়ে জেরবার অবস্থা ।  প্রস্থান ফটক দিয়ে বের হবার সময় হঠাৎ খেয়াল করি আমার স্ত্রী প্রবেশদ্বার দিয়ে ঢুকছে ।  আমি আর ওকে ঘাঁটালাম না ।  আমরা বানিজ্যমেলা ,  বইমেলায় একসাথে যাই ,  অথবা একসাথে না গেলেও বাসায় ফিরে ক্রয়কৃত দ্রব্যাদী একে অন্যকে দেখাই ।  কিন্তু এই মেলার ক্রয়কৃত বস্তু সম্পর্কে আমরা কখনও একে অপরকে জিজ্ঞাসা করি না ।  আমার গোপন আলমিরাতে এসব রেখে দিই ,  যার খোঁজ সে কখনও পাবে না আমি জানি ।  যেমন আমি তারটা জানি না .  .  .  *  - ডিনার রেডি হানি !  - আজ তুমি কী রেঁধেছো ?  - আজ আমি কী রেঁধেছি ! সে গুনগুন করে একটা হারিয়ে যাওয়া গানের সুর ভাজে ।  - এটা কার গান যেন ?  -  " আজ আমি কী রেঁধেছি "   - নাজমা জামান ,  সত্তরের দশক ,  জিংগা শিল্পগোষ্ঠী নামে একটা গানের দল ছিলো ওদের ।  - ওহ হ্যাঁ ,  মনে পড়েছে ।  সত্তরের দশক বড় ভালো সময় ছিলো ।  - এখনই বা খারাপ কী !  এখনকার মত সুলভে মাংস পাওয়া যেত না তখন ।  - হয়তো বা না ,  হয়তো বা যেতো ,  কে বলতে পারে !  আমরা তো মাংসের স্বাদই নিতে শিখি নি তখন !  - তা অবশ্য ঠিক বলেছো ।   - আচ্ছা শোন ,  আজ ডিনারের পর তাড়াতাড়ি ঘুমিয়ে পড়ব বুঝলে ?   - নোও প্রোবলেমোও ! সে যেন একটু খুশিই হয় !  উচ্ছল হাসিতে টেনে টেনে তার সম্মতি জানায় । আলমারি কিছুক্ষণ ঘুমানোর ভান করে মটকা মেরে পড়ে থেকে আমি সাবধানে তার দিকে তাকিয়ে নিঃশ্বাসের গতিবিধি ,  বুকের ওঠানামা ,  র‌্যাপিড আই মুভমেন্ট খেয়াল করে সন্তর্পণে বিছানা থেকে নামি ।  পা টিপে টিপে ডিনাররুম পেরিয়ে আমার গোপন আলমিরার দিকে যাই ।  মাংস সংরক্ষনের জন্যে আলমিরার বদলে ফ্রিজ হয়তো উপযুক্ত ছিলো বেশি ,  তবে আমার এই বিশেষরকম মাংসগুলো এখানেই ভালো থাকে ।  রাতের বেলা ক্ষুধা পেলে ইচ্ছে করলেই ওভেনে করে ভাত - তরকারি - মাংস গরম করে নেয়া যায় অথবা বিছানাবর্তিনীকে অল্প আঁচে গরম করে তপ্ত উনুনে আগুনকেলি করা যায় ।  তবে সবরাতে ক্ষুধা একরকম থাকে না ।  কোন কোন রাতে আমাকে এই আলমিরার দ্বারস্থ হতে হয় ।  আজকে কেনা টাটকা খাবারগুলোর কথা ভেবে আমার জিহবা রসালো হয়ে ওঠে ।  স্টল থেকে কেনা শায়লাপিন্ড নাকের কাছে নিয়ে গন্ধ নিই ।  আহ সুবাস !  মাংস এবং রক্তের ফুল ।  এটাকে কবে রসিয়ে রসিয়ে খাবো সেই সুখকল্পনায় মজে থেকে স্নিফ করার ফলে অনুভূতিটা দারুণ হয় !  এইবার জনাব আনোয়ার হোসেন ,  ঊর্ধতন কর্মকর্তা ।  নাহ ,  তার দামটা একটু বেশিই হয়ে গেছে ।  তাকে কিনতে ,  ভক্ষণ করতে আমার আরো অনেক সময় লাগবে ।  আপাতত তার মগজটা থেকে এক চামুচ কেটে নিয়ে কাঁচা খেয়ে ফেলার চেষ্টা করি ।  উহ !  বিকট গন্ধ ।  ভাজি করে খাওয়া যেতে পারে ।  তবে আজকে থাক । সবশেষে আমি জেনির কাছে যাই ।  আলমিরার এক তাকে চুপ করে শুয়ে ছিলো লক্ষী মেয়ের মত ।  আমাকে দেখে অন্ধকারে তার চোখ জ্বলে উঠলো কামনায় ।  আদর করে কোলে নিয়ে নামাই ওকে .  .  . ঘন্টাখানেক পরে বিছানায় ফিরে যাবো যখন ,  মনে হল একটা ছায়ামূর্তি দ্রুত সরে গেল ।  চোর টোর না তো ?  সচকিত কিছুক্ষণ কাটলো অনুসন্ধানে ।  আমাদের ফ্ল্যাটের নিরাপত্তা ব্যবস্থা নিশ্ছিদ্র ,  চোর আসার সম্ভাবনা খুবই কম ।  তারপরেও ,  সাবধানের মার নেই !  বিছানায় ফিরে দেখি আমার স্ত্রী সেই একই ভঙ্গীমায় শুয়ে আছে ।  তবে নিঃশ্বাসটা একটু দ্রুত হচ্ছে মনে হল ,  আর ঘেমেছেও কিছুটা ।  ক্লান্তিজড়িত একটা প্রশান্তির হাসি তার ঠোঁটে ,  খুব লক্ষ্য করলে বোঝা যায় ।  আমি নিজেও ক্লান্ত ।  পাশ ফিরে শুয়ে পড়ি ।  *  - ব্রেকফার্স্ট রেডি ডিয়ার !   - ইয়েস মাই টেডি বিয়ার !  আসছি । শেভ করতে করতে আমি বলি ।  আরো একটা চমৎকার দিনের শুরু হতে যাচ্ছে সুখাদ্য এবং আদুরে সম্বোধনের মাধ্যমে ।  টেবিলে বসে আমার মধ্যে বেশ একটা চনমনে ভাব তৈরী হয় ।   - আজ তো ছুটির দিন ।  চলো শহরের বাইরে কোথাও ঘুরতে যাই ।  - কোথায় যাবা ?  - কোথায় যাওয়া যায় .  .  .  উমম .  .  .  গ্রামের দিকে চল ।  দুইপাশে সবুজ শষ্যক্ষেত্র ,  পাখির ডাক ,  বাতাসে বিবাগী সুর .  .  .  - উফ !  চল চল এক্ষুণি চল !  তাড়াতাড়ি নাস্তা শেষ কর কেমন ?  আমি রেডি হচ্ছি ।  পাঁচ মিনিট লাগবে । পাঁচ মিনিটের কথা শুনে আমার হাসি পায় ।  আমি হাসতে হাসতেই বলি ,  - আচ্ছা যাও ,  ঠিক পাঁচ মিনিটের মধ্যেই আমার নাস্তা শেষ হবে ।  তার চপল পায়ে চলে যাওয়া আমি মুগ্ধ দৃষ্টিতে দেখি ।  তবে মুগ্ধতা বেশিক্ষণ থাকে না সেলফোনের কর্কশ শব্দে ।  যদিও রিংটোনটা ছিলো বিতোভেনের সিম্ফনি ,  কিন্তু এই মুহূর্তে ওটাই আমার কাছে পৃথিবীর কর্কশতম শব্দ ।  বলা যায় না ,  ছুটির দিনেও বরাহ শাবকটা .  .  . ভাবতে ভাবতে আমি ফোন ধরি ।  যা ভেবেছিলাম তাই ।  ওপাশ থেকে গুমগুম করে নিগমবদ্ধ সৃষ্টিশীল আদেশ বয়ান করছেন জনাব আনোয়ার হোসেন ,  - হ্যাল্লো !  গুড ডে !  স্যরি টু সে ,  আজকের ছুটিটা আপনাকে বাতিল করতে হবে ।  কাম শার্প টু অফিস এ্যাজ আর্লি এ্যাজ য়্যোর এ্যাস ক্যান মুভ ।  - ইয়েস স্যার !  - আমি জানি সৃষ্টিশীল কাজে আপনি গড়িমসি করতে পছন্দ করবেন না মোটেও ।  সেদিন আরডিসি ' র যে স্ক্রিপ্টটা লিখেছিলেন .  .  .  - স্যার ওটারতো রেডিওতে ভয়েসওভারও হয়ে গিয়েছে .  .  .  - উহু ,  আবার নতুন করে করতে হবে ।  ক্লায়েন্টের পছন্দ হয় নি ।  দেখুন সৃজনশীল কাজের ব্যাপারে এরকম অনীহা করলে কী করে হবে !  ব্রেইনটাকে কাজে লাগান !  আপনার এই অনীহার কারণেই এখনও নীচে পড়ে আছেন ।  ইউজ ইয়োর গ্রে সেলস ম্যান !  ওগুলোতে মরীচা পড়ুক ,  আমি আন্তরিকভাবেই তা চাই না ।  কাম শার্প ।  বাই । ফোন রাখার পর আমি কাঁটাচামচ দিয়ে নির্মমভাবে ডিমপোচটাকে খোঁচাতে থাকি ।  - আমি রেডি !  কী আশ্চর্য ,  ঠিক পাঁচ মিনিটেই আজ সে রেডি হয়ে গেছে !   - ও আচ্ছা ঠিক আছে ! হতাশ কন্ঠে বলে সে ।  আমার চোখের দিকে তাকিয়ে যা বোঝার বুঝে নেয় ।   * কাজটি শেষ করতে আমার টানা পাঁচ ঘন্টা লেগে যায় ।  এরমধ্যে নানারকম ঠেস দেয়া কথা ,  টিপ্পনি ,  এমন কী হুমকি ও শুনতে হয়েছে ,  ছাঁটাইয়ের ।  আমার ভেতরের প্রবল প্রতিবাদ গলার কাছে এসে দলা পাকিয়ে থাকে ।  আমি বারেবার আলমিরায় রক্ষিত তার রক্তাক্ত মগজটার কথা ভাবতে থাকি ।  কিন্তু মনোযোগ সেদিকে বেশিক্ষণ থাকে না ,  ভয় এবং অপমানের বন্ধনীতে বাঁধা পড়ে ।  দুপুরবেলায় আমি তেমন ক্ষুধাও অনুভব করি না ।  আমাকে লাঞ্চ হিসেবে দেয়া হয় বাসি ভেজিটেবল স্যান্ডউইচ ।  কোনক্রমে বমি চেপে আধখানি খেয়ে কাজে মনোনিবেশ করি ।  তবে শেষতক কাজটা ভালোভাবেই সম্পন্ন হয় ।  ক্লায়েন্ট এবং বস সবাই খুশি ।  সে আমাকে উদার আমন্ত্রণ জানায় আরেকটি মাংসোৎসবে যাবার জন্যে ।  আমি সবিনয়ে প্রত্যাখ্যান করে চলে আসি ।  এখন ভাবছি কোথায় যাওয়া যায় ।  এই অসময়ে বাসায় গিয়ে কী হবে !  মেলায় যাওয়া যাক বরং আবার ।  দেখি নতুন কিছু এসেছে কী না !  আমি আবারও ক্ষুধার্ত বোধ করি । আবার মেলায়   - ব্যবসাপাতি ভালো যাইতাছে না ।  কী কর তোমরা ?  - ওয়েট করেন বস ,  আইজকা একটা ভালো মাল পামু ।  হটকেকের মত বিক্রী হইবো ।  - চাপাবাজী ছাড়ো !  - আরে দেহেন না কী করি ।  মেলায় ঢোকার পর থেকে আমার মনে হয় সামথিং ইজ রং !  কেমন যেন অচেনা ঠেকছে জায়গাটা ।  কই আমার সে চেনা দোকানপাট ,  স্টল সেলসম্যান ?  কোথায় সে পরিচিত গন্ধ ?  আরে !  সাইনবোর্ডটাতো আগে খেয়াল করি নি !  এটাতো সবজীমেলা ,  ধুর !  খামোখা সময় নষ্ট হল ।  এখন আবার ফেরত যাওয়া সেটাও উল্টোপথে ।  ভাবতে না ভাবতেই কারা যেন আমাকে বেঁধে ফেলে ,   - পাইছি বস !  এইটার কথাই কইসিলাম ।  - ভালোমত প্রসেসিং করবা ।  - আরে এইগুলা কওন লাগে নাকি ! ওরা আমাকে ধরে নিয়ে যায় ।  আমার মাংসগুলো কেটে ফেলে অত্যাধুনিক করাত দিয়ে ।  ইলেক্ট্রনিক করাতের ধারালো স্পর্শে আমার মাংসগুলা খসে পড়ে সুবিন্যস্তভাবে ।  একটা ট্রেতে জমা করে তারা অন্য কোথাও পাঠিয়ে দেয় সেগুলো ।  সুচারূভাবে মাংস কাটা সম্পন্ন হলে তারা শূন্যস্থানে সবজি ভরে দেয় ।  শীতকালের টাটকা সবজী ।  টমেটো ,  বাঁধাকপি ইত্যাদি ।  কারো কারো কাছে মাংসের চেয়ে কম লোভনীয় নয় !  - আমার হাড়গুলো অক্ষত রাখেন অন্তত !  আমি অনুনয় করি ।  - নিচ্চই !  হাড় সব ঠিক থাকবে শুধু এক জায়গারটা বাদে । আমি আতঙ্কিত চোখে তাকিয়ে দেখি আমার পিঠের হাড় চূর্ণ করছে তারা ।  আমি আর উঠে দাঁড়াতে পারবো না !  মেরুদন্ড নিমিশেই বিলুপ্ত হয়ে যায় ।  প্রতিস্থাপনযোগ্য কোনকিছুও দেয় না সেখানে ।  একটা ল্যাগব্যাগে আকৃতি পাই আমি ,  প্যাকেট করে দেয়ার জন্যে খুব সুবিধে !  - হইছে না বস ?  - আরে দারুণ হইছে !  ভাঁজ কইরা প্যাকেট কইরা দাও ঠিকমতন ।  কিছুক্ষণের মধ্যেই ফোনে অর্ডার পেয়ে তারা আমাকে তাদের অভীষ্ঠ জায়গায় পৌঁছে দেয়ার যোগারযন্ত্র করে ।   * দীর্ঘভ্রমণ শেষে রাতের বেলা আমি আমাকে খুঁজে পাই একটা আবদ্ধ কাঠের বাক্সে ।  আমার নিজের আলমিরার গঠনরীতির সাথে অনেক সাদৃশ্য খুঁজে পাই জায়গাটার ।  জানি না কার আলমিরায় বন্দী আমি ।  একটা নারীকন্ঠ খিলখিলিয়ে হেসে আমাকে নেড়েচেড়ে যায় ।  উল্টেপাল্টে দেখে । আর আমি শুনি কিছু ফিসফাস এবং শীৎকার ।  দীর্ঘরাত শেষ হয় একসময় ।  সেই পরিচিত নারীকন্ঠ কাকে যেন বলছে ,  - ব্রেকফার্স্ট রেডি স্যার !  - হু !  আজকের মেন্যু কী ?  - ভেজিটেবল !  - স্বাদ পরিবর্তনের জন্যে ভেজিটেবল মন্দ না ।  নিয়ে এসো ।  - অলওয়েজ এ্যাট ইয়োর সার্ভিস ,  স্যার !  - এরকম স্যার স্যার করনা তো !  বি ফ্র্যাঙ্ক হানি !  - ওক্কেই হানিই ।  নো প্রোবলেমো ! সেই টেনে টেনে বলা মেলোডি । দুটো কন্ঠই আমার পরিচিত ।  একটা কোমল হাত আমাকে খুব সাবধানে তুলে নিয়ে যায় কিচেনে ,  ব্রেকফার্স্ট প্রস্তুত করবে বলে .  .  . 

