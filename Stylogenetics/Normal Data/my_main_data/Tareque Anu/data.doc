বিগত চারশ বছরে ঢাকার বন্যপ্রাণী  (  ১৬০৮  –  ২০০৮ ) 



বিগত চার শতাব্দী ধরে ঢাকা নগরীর অধিবাসীদের দৈনন্দিন জীবনযাত্রা নানা ধরনের বুনো প্রাণীর অস্তিত্বের জড়িয়ে আছে ওতপ্রোত ভাবে ,  যার মাঝে কিছু প্রাণী মানববিশ্বে ভয়াবহ বিপদজনক বলেই পরিচিত ।   যদিও কয়েক শত বছরে ক্রমবর্ধমান শহর তাকে ঘিরে থাকা বুনোজগতের অস্তিত্বকে কোণঠাসা করে ফেলেছে ক্রমাগত ।   বুড়িগঙ্গার তীরে অল্প কয়েকজন মানুষের অস্তিত্ব নিয়ে স্থাপিত ঢাকা নগরী সতের শতকেও বিশাল অরণ্যে পরিপূর্ণ ছিল ,  বিশেষ করে শহরের উত্তরপ্রান্তে ।  
শহরকেন্দ্রের উত্তর দিকে মিরপুর ,  কুর্মিটোলা ,  পল্টন এবং তেজগাঁও নামের চার দুর্ভেদ্য জঙ্গল ছিল ।  নদী তীরের দক্ষিণে ছিল কামরাঙ্গির চর নামের এক বিস্তৃত বাদাবন ।  সেইখানের বাসিন্দারা বাঘ ,  অজগর সহ অন্যান্য প্রাণীপূর্ণ অবস্থান সম্পর্কে ওয়াকিফহাল ছিলেন ।   কালের স্রোতে কয়েকশ বছর পরেও স্থানগুলির নাম অবিকৃত ভাবে টিকে আছে কিন্তু সেগুলো আর মানুষের মনে ভয়াল প্রাণীময় ঘন জঙ্গলের আতঙ্ক ছড়ায় না । 
আধুনিক ঢাকার একজন বাসিন্দা হিসেবে সেই বিগত সময়ের বুনো জীবনের গল্প হয়ত অতীতের বাসিন্দাদের চিন্তাধারার সাথে খাপ খায় না ।  তাই আমাদের গল্প বলা হয়েছে বর্তমান মানুষের দৃষ্টিভঙ্গী ও মূল্যবোধ থেকে বেশ খানিকটা দূরে সরে যেয়ে ।  বর্তমানে একটি বুনোপ্রাণী টিকে থাকার অধিকার নিয়ে আমরা যেভাবে সরব তা সেই ধূসর অতীতে  এমন ধারণাও নিঃসন্দেহে অবিশ্বাস্য ছিল ।  ক্রমবর্ধমান শহরের অনেক অঞ্চলে মানুষ বন কেটে সাফ করে ফেলার সাথে সাথে অনেকেই জীবিকার জন্য বুনো প্রাণীর সাথে অস্তিত্ব রক্ষার লড়াইয়ে লিপ্ত ছিলেন ।   যে প্রাণীদের প্রায় পাশাপাশি থেকে তাদের জীবন অতিবাহিত হত আজ তাদের জাতেরা থাকে শহর থেকে বহু দূরের অভয়ারণ্যে ।  ঢাকার গত কয়েক শতকের যে জীবজগতের গল্প আমরা শোনাব তা আসলে কিছু ভয়ংকর  ,  মানুষের জন্য বিরক্তি উদ্রেককারী প্রাণীর গল্প আর গুটিকয়েক ক্ষতিকারক জীবের ,  যা আজকের পৃথিবীর প্রকৃতি প্রেমিক এবং বুনো প্রাণীর প্রতি ভালবাসা লালনকারীদের জন্য অস্বস্তির কারণ হতেও পারে । 
 আমাদের বর্ণনায় সাধারণ ইংরেজি এবং বাংলা নাম ব্যবহার করা হয়েছে ,  যা এশিয়াটিক সোসাইটির বাংলাদেশ উদ্ভিদ ও প্রাণী জ্ঞানকোষেও আছে ।  
 
স্তন্যপায়ী প্রাণী 
  -  -  - ভয়ংকর প্রাণী

 -  -  -  -  বড় বেড়ালেরা
 অবিশ্বাস্য শোনালেও সতের শতকেও ঢাকার আশেপাশের বনাঞ্চলে বেশ কিছু বাঘ এবং অসংখ্য চিতাবাঘ ছিল ।   যদিও ঢাকার অধিকাংশ বাসিন্দারা বিশাল ,  রোমশ ,  ডোরাকাটা  নিশাচর ,  আলসে ,  মুখচোরা প্রাণীটির দর্শনের চেয়ে রাতের আঁধারে ভেসে আসা বাঘের গর্জনের সাথেই বেশী পরিচিত ছিলেন ।   তার চেয়ে হালকা ,  সরু গড়নের ফোঁটা ফোঁটা দাগওয়ালা চিতাবাঘের সাথেই বরং মানুষের মোলাকাত বেশী হত যারা কিনা মাঝে মাঝেই দিনের বেলাতেই গৃহপালিত কুকুর ,  ছাগল ইত্যাদি শিকার করত ।  মানুষ সাধারণত বাঘ এবং চিতাবাঘের পার্থক্য করতে পারত না ,  তাই উভয়ের নামই ছিল বাঘ ।  বাঘের গল্প প্রজন্ম থেকে প্রজন্মান্তরে চলে আসত অব্যাহত ভাবে ,  ভূতের গল্পের মত তা মানুষের মনে রোমাঞ্চ সৃষ্টি করে যেত ।   
প্রাচীন নগরীর সব বাসিন্দাই সেই দুই ধরনের গল্প জানতেন ।  বনের বাঘের চেয়ে গল্পের বাঘই মানুষের মনে বেশী ভীতির উদ্রেক করত ।  তবে সব গল্পই পুরোপুরি আষাঢ়ে নয় ।  সেই সময়ে বাঘ কেবলমাত্র সুন্দরবনে আবদ্ধ ছিল না ,  সারা দেশেই ছড়িয়ে ছিল ।  মানুষ এবং বাঘের মুখোমুখি হওয়া খুব বিরল কিছু ছিল না ।  পুলিশের খাতা ঘেটে দেখা গেছে ১৮৩৭ সাল পর্যন্তও ঢাকায় প্রতি বছর কমপক্ষে এক জন মানুষ বাঘের হাতে নিহত হয়েছে । 

দ্রুত বেড়ে ওঠা মানব বসতি যেন বাঘের ভয় মুক্ত থাকে সেই জন্য চেষ্টার অন্ত ছিল না ,  বাঘ শিকারের জন্য শিকারিদের মতা পুরস্কার দিয়ে আকৃষ্ট করা হত ।  একইসাথে বিক্রম দেখানোর ,  জনসেবা করার এবং ট্রফি সংগ্রহের সুযোগ হিসেবে গণ্য করা হত বাঘ শিকার ।  মুঘল আমলে বেতন দিয়ে শিকারি রাখা হত ।  ব্রিটিশ আমলে বাঘ শিকারের জন্য পুরস্কার ঘোষিত ছিল ।  মাত্র চারশ বছরে বাঘের সংখ্যা কেন এমন অবস্থায় আসল তা নিয়ে খুব বিস্ময় প্রকাশের কিছু নাই ।  সরকারি হিসেব মতে দেখা গেছে ১৮০৪ সালে ২৭০টা বাঘের চামড়া শিকারিরা সরকারের কাছে দিয়ে পুরস্কার নিয়ে গিয়েছিল ,  অথচ মাত্র একশ বছর পরেই ১৯০৭ -  ১৯১০ পর্যন্ত মাত্র তেরটি বাঘের ছাল জমা পড়ে ।  সব বাঘ অবশ্য শহরের আশে পাশে শিকার হয়েছিল না নয়  ,  বরং পুরস্কারের লোভে কিছু কিছু অনেক দূর থেকেও আনা হয়েছিল । 

সতের  –  উনিশ শতক পর্যন্ত কেবলমাত্র বিষ মাখানো তীর দিয়েই স্থানীয় শিকারিরা যে সংখ্যক চতুর বেড়াল শিকার করতে সক্ষম হয়েছিল তা কেবলমাত্র বিস্ময়ের জোগান দেয় ।  যেহেতু সরকারি পুরস্কারের তালিকায় চিতাবাঘের নামও ছিল ,  শিকারিরা এক পর্যায়ে আবিস্কার করে যে বাঘ শিকারের চেয়ে চিতাবাঘ মারা অনেক সহজ ।  ফলে শিকার চলতে থাকে ।  এমনকি ১৯১০ সালেও ২৬টি চিতাবাঘের ছাল জমা পড়েছিল পুরস্কারের জন্য ।  কালো মদ্দা চিতাবাঘের  (  যা কিনা ব্ল্যাক পান্থার নামে পরিচিত ,  জিন ঘটিত কারণে মেলানিন যে চিতাবাঘ কিছুটা কালচে বা পুরোপুরি কালো হয় )  চামড়ার একটা আলাদা খাতির ছিল ,  যদিও তার জন্য বিশেষ কোন অর্থ বরাদ্দ ছিল না ।  ১৯১৫ সালেও কামরাঙ্গির চরে একটি চিতাবাঘ মারা হয়েছিল বলে জানা যায় ।  রয়েল বেঙ্গল বাঘের চেয়ে ঢাকার চিতাবাঘেরা  শিকারির থাবা এড়িয়ে কয়েক বছর বেশীই টিকে ছিল ।  মিরপুর এবং কুর্মিটোলার বনে  গত শতকের প্রথম চতুর্থাংশ পর্যন্ত কয়েকটি চিতাবাঘ ছিল বলে জানা গেছে ।   তবে পরবর্তীতে চিতাবাঘের পরিণতিতে তা কোনই ভূমিকা রাখতে পারে নি ।  যেখানে সুন্দরবনে অন্তত কয়েকশ বাঘ এখনো বর্তমান ,  সেখানে সারা দেশে চিতাবাঘের সংখ্যা শূন্যের কাছাকাছি ।   এর মূল কারণ হিসেবে বলা যায় বাঘ যেমন তাদের শেষ আশ্রয়স্থল হিসেবে সুন্দরবন পেয়েছে ,  চিতাবাঘ মানুষের জন্য অগম্য তেমন কোন জায়গা খুঁজে পায় নি  । 
বেড়াল পরিবারের বাকি সদস্যগুলো ভীতিকর ছিল না কখনোই ,  বরং বলা চলে নিরব পর্যটক ছিল ঢাকার ।  যে চার ধরনের ক্ষুদে বেড়াল ঢাকার বন ও বাদাতে থাকত তারা হচ্ছে  মেছো বিড়াল  ( Fishing Cat )  ,  চিতা বিড়াল ( Leopard Cat )  , বনবিড়াল ( Jungle Cat )  ,  সোনালি বিড়াল ( Asian Golden Cat )  ।  ঢাকায় তাদের থাকার সপক্ষে প্রমাণ - উপাত্ত যথেষ্ট সন্দেহপূর্ণ ,  মানুষ তাদের যেহেতু প্রায়ই বাঘ বলে সম্বোধন করে ফলে আসল বাঘের সাথে গুলিয়ে যায় ।  বিশেষ করে একটু বড় আকৃতি মেছো বিড়ালকে ভুল কারণবশত মানুষ  বাঘ বলেই মনে করে ।  আকারে ছোট হবার কারণে নিশাচর এই শিকারি প্রাণীগুলো শহরতলির আশেপাশে ছড়িয়ে ছিটিয়ে থাকা জঙ্গল এবং জলাভূমিতে সহজেই টিকে থাকতে পারে । 
 

বনবিড়াল ( Jungle Cat ) 
বন্য শূকর
গত শতাব্দীর প্রথম দিকে বন্য শূকর  (  গৃহপালিত শূকরের পূর্বপুরুষ )  ছিল শহরের প্রান্তে যেতে নানা কারণে যেতে বাধ্য হওয়া মানুষদের কাছে এক বিভীষিকাময় নাম ।  পল্টন ,  কুর্মিটোলা এবং মিরপুরের জঙ্গলে ছিল তাদের অভয়ারণ্য ।  তিরিশ থেকে চল্লিশটি বন্য শূকর দল বেঁধে বন - বাদা দাপরে ঘুরত আর রাতের বেলা খামার আর বাগানে হামলা করত ।  খঞ্জরের মত ধারালো দাঁতের অধিকারী একশ কিলোগ্রাম ওজনের পূর্ণ বয়স্ক মদ্দা শুয়োর ছিল এক দর্শনীয় জন্তু ।  যদিও মানুষ বা গৃহপালিত জানোয়ার বন্য শূকরের আক্রমণের লক্ষ্যবস্ত ছিল না  ,  তারপরও কোণঠাসা হলে তারা আক্রমণ করে মানুষকে আহত করত ।  পুলিশের রেকর্ড ঘেটে দেখা গেছে ১৮৩৭ খ্রিস্টাব্দ পর্যন্তও বন্য শূকরের আক্রমণে মানুষ মারা গেছে । 


বাঘের ভয়ে সাধারণত মানুষ বড় দল বেঁধে বনে প্রবেশ করত ,  কারণ ধারনা ছিল যে কয়েকজন একসাথে থাকলে বাঘ সাধারণত আক্রমণ করে না ।  কিন্তু বুনো শূকরের মুখোমুখি এই সূত্র নিস্ফল ছিল ।  কোন কারণে বিরক্তির চরম সীমায় পৌঁছালে তারা যেখানে সেখানে আক্রমণ করত ,  তা সেখানে যত মানুষই থাক না কেন ।  যে কারণে বাঘের চেয়ে মানুষ বুন্য শূকরের ভয়েই বেশী আতঙ্কিত ছিল ।  যদিও বাঘের চেয়ে শূকর শিকার করা অপেক্ষাকৃত সহজই ছিল ।  অনেক জাতের মানুষ মাংসের জোগানের জন্যও শূকর শিকার করত ।  আদিবাসি গোত্র ,  বিশেষ করে শহরের উত্তর প্রান্তের বনের নিকটে বসবাসরত ,  যাদের মগ বলে অভিহিত করা হত ,  তারা এই ব্যাপারে দক্ষ ছিল ।  যথেচ্ছ শিকারের ফলেই ঢাকার আশপাশ থেকে বন্য শূকরের বিলুপ্তি ঘটে গত শতাব্দীর প্রথম কয়েক দশকেই । 
বুনো মহিষ
সতের থেকে উনিশ শতক পর্যন্ত বুনো মহিষ ছিল ঢাকার আরেক পরিচিত প্রাণী ।  তারা দল বেঁধে শহরের উত্তরের বাদাতে চরে বেড়াত ।  বেলাই বিল  (  বর্তমানে গাজীপুরের পুবাইলে অবস্থিত )  নামের বিস্তৃত বাদা এবং শ্রীপুরের অসংখ্য নাম না জানা জলা শহরের থেকে উত্তর এবং পূর্বদিকে নদীর ধারে রাজত্ব করে ছিল ।  বাঘ এবং বন্য শূকরের মত মহিষ কোন সময়ই মানববসতির খুব কাছে আসত না বিধায় তা মানুষের জন্য আতঙ্কউদ্রেককারী ছিল না ।  যদিও বিশালদেহী প্রাণীগুলো দলবেঁধে চরে বেড়াত ,  এবং অনাহুত মানুষদের প্রতি যে খুব একটা সদয় ছিল এমন প্রমাণ মেলে না ।  ১৮৩০ সালেও বুনো মহিষের কবলে পড়ে মানুষের মৃত্যু ঘটেছে ।  নৌকা করে নিয়মিত ঢাকায় যাতায়াত করা বণিকদের নিরাপত্তা মূলত নিহিত ছিল যাযাবর বুনো মহিষের দল কোথায় সেটা সম্বন্ধে ওয়াকিফহাল থাকা এবং সেই এলাকাকে এড়িয়ে চলার মধ্যে । 
ব্রিটিশ আমলে বুনো মহিষের পালের খবর রাখত মূলত দেশী - বিদেশী শিকারির দল ।  বিশালদেহি ,  ধীরগামী ,  লুকাতে অক্ষম এই প্রাণীটিকে বন থেকে খেদিয়ে বাহির করার জন্য ব্যপক জনবলেরও প্রয়োজন ছিল না ।  শিকারের চেয়েও কঠিনতর অংশ ছিল এক টনের উপরে মাংস লোকালয় পর্যন্ত পরিবহন করা ।   তারপরও যেহেতু সকল ধর্ম ও জাতের মানুষ মহিষের মাংস খায় ,  তাই কষ্টটুকু সাফল্য হিসেবেই দেখা হত ।  মূলত শিকারের কারণেই স্বল্প সংখ্যক বুনো মহিষের অস্তিত্ব বিলীন হয়ে যায় বাদাবন থেকে ,  উনিশ শতকেই । 
হাতি
বুনো হাতি ঢাকার মানুষদের কাছে যেমনই ভয়ংকর তেমনই সমীহের প্রাণী হিসেবে পরিচিত ছিল ।   যদিও সতের শতকেও এশিয় হাতি ঢাকার প্রান্তসীমার কাছের বনের বিচরণ করত না ,  কিন্তু  কাছেরই অপেক্ষাকৃত ঘন বন বিশেষ করে ভাওয়াল ,  কাপাসিয়া ও কাছিমপুরে তাদের দেখা মিলত ।  পোষা হাতি ভারী মাল টানার কাজে এবং সার্কাসে বিনোদনের জন্য ব্যবহার করা হত ,  ফলে নগরবাসীদের কাছে তা ছিল একটি পরিচিত উপকারী প্রাণীর প্রতীক ।  যদিও এর বিশাল শরীর ও চৌকস   শুঁড় কোন সময়ই লোক মনে কৌতূহল ও ভীতি জাগাতে ব্যর্থ  হয় নি ।  বুনো বা পোষা দুই ধরনের হাতির কাছেই মাহুত ছাড়া কেউ - ই ঘেঁষার সাহস দেখাত না ।  
ঢাকা  থেকে ১০০ - ২০০ কিলোমিটার উত্তরের কিছু বনে ,  সিলেটে এবং চট্টগ্রামের পাহাড়ে উনিশ শতকের বেশ কিছু সংখ্যক হাতি ছিল ।  সেই সমস্ত এলাকায় স্থানীয় একদল মানুষের কাছে ফাঁদ পেতে হাতি ধরা ছিল একটি লাভজনক ব্যবসা ।   যে ধরনের ফাঁদ পেতে বুনো হাতি ধরা হত তাঁর নাম ছিল খেঁদা ।  সাধারণত শীতকালেই খেঁদা পাতা হত ,  যখন বন কম আদ্র থাকায় সহজেই গভীরে যাওয়া সম্ভব হত ।   ঔপনিবেশিক আমলে সরকারি খরচে খেঁদা স্থাপন করা হত ।  এই সম্পূর্ণ দেশী উপায় প্রথমবারের মত বাংলায় ব্যবহার করা হয়েছিল ১৮৬৮ সালে এবং বনবিভাগ তাঁর ব্যবহার শুরু করে ১৯১৫ - ১৬ সালে ।  কতৃপক্ষ খেঁদার জন্য টেন্ডার আহবান করত এবং প্রতি হাতি ধরার জন্য  মাঝে মাঝে ৭৫০ টাকার মত সন্মানী দিত ।    ( ১৯৬৭ সালের চট্টগ্রাম জেলা গ্যাজেট থেকে প্রাপ্ত তথ্য  )  ।  
চট্টগ্রামের এমন একটি ফাঁদে ৮০টি হাতি ধরা পড়ার ঘটনাও জানা যায় যেখানে পুরো খেঁদাতে হয়ত আটকা ছিল ২০০ প্রাণী ।  দুঃখজনক ভাবে বাচ্চাসহ মা হাতি প্রায়ই ধরা পড়ত এমন ফাঁদে ।  গত দুইশ বছর নির্বিচারে হাতি ধরা এবং বন ধ্বংসের কারণে বুনো হাতির সংখ্যা প্রায় শূন্যের কোঠায় ,  আজ অল্প কিছু টিকে আছে কোনমতে ।  মাঝে মাঝে স্মৃতিকাতর হাতির পাল ফিরে আসে তাদের চিরচেনা পথ ধরে প্রাচীন বনের পথে ,  যেখানে গজিয়ে ওঠা কৃষিক্ষেত এবং মানুষের আবাস তখন চাপা পড়ে হাতির পায়ের নিচে ।  
ঢাকাতে এখন হাতির নামে একটি প্রধান রাস্তা আছে যাকে আমরা এলিফেন্ট রোড নামে চিনি ,  যা দিয়ে আজিমপুরের উত্তর - পশ্চিমে অবস্থিত পিলখানার হাতিশালা থেকে হাতি নিয়ে আসা হত ।  পিলখানার মাহুতেরা যে এলাকায় থাকতেন তার নাম টিকে আছে মাহুতটুলী হিসেবেই ।  সারা দেশে ধৃত হাতিগুলো পিলখানায় এনে সেগুলোতে প্রশিক্ষণ দেওয়া হত অস্ত্র পরিবহণসহ ইংরেজ সামরিক বাহিনীতে নানা কাজের ব্যবহারের জন্য ।  বেসামরিক কাজে হাতির মূল ব্যবহার ছিল গাছের গুড়ি টানা ।  গত শতকের প্রথমে বাংলায় হাতির অস্তিত্ব প্রায় শূন্যের কোঠায় নেমে আসায় ইংরেজরা হাতি ধরার কার্যক্রম বাংলা থেকে মায়ানমারে স্থানান্তর করে ।  
বিরক্তিকর স্তন্যপায়ী প্রাণী 
বানর 
বানর হচ্ছে একমাত্র বৃহদাকারের স্তন্যপায়ী প্রাণী যা গত চারশ বছর ধরে ঢাকায় যে শুধু বসবাস করছে তাই - ই না এমনকি আজকেও এই কংক্রিট অরণ্যে মানুষের গমগমে ভিড়ের মাঝেও তারা টিকে আছে ।  রেসাস বানর হচ্ছে একমাত্র বানর যারা পুরনো ঢাকার ছাদে এবং শহরের আরেক প্রান্তে অবস্থিত ক্যান্টনমেন্টে এখনো টিকে আছে ।  বানর পরিবারের অন্য যে সদস্য গত শতকেও ঢাকায় বিচরণ করত তা হচ্ছে মুখপোড়া হনুমান ,  অবশ্য সমস্ত Langurকেই বাংলায় হনুমান বলা হয়ে থাকে ।  সংখ্যায় অনেক বেশি ,  স্বভাবে সাহসী এবং মন্দিরগুলোতে পালিত হবার কারণে বানররা মাঝে মাঝে অসতর্ক মানুষের হাত থেকে খাবার ছিনতাই ও চুরি করার দুঃসাহসও দেখায় ।  শহরের ভিতরের ও আশেপাশের বাগান নষ্ট করার জন্যও তাদের দায়ী করা হয় ।  যদিও সেটা নিয়ে খুব একটা উচ্চবাচ্য শোনা যায় না ,  এবং ঢাকা শহরকে বানরমুক্ত করার প্রচেষ্টা কঠোর ভাবে কখনোই চালানো হয় নি ।  

বাগানে হামলার অভিযোগের শিকার বানরেরা এই মহীরুহশূন্য পরিবেশের মন্দিরের প্রাঙ্গণে অথবা সব্জিবাজারে টিকে থাকতে পারে ,  কিন্তু হনুমানদের জন্য বড় গাছ অত্যাবশ্যকীয় ।  প্রতিবারই ভূমিতে খাদ্য সংগ্রহের ঝুঁকিপূর্ণ কাজ শেষেই তাদের গাছের নিরাপদ আশ্রয়ে ফিরে যাওয়া প্রয়োজন ।  ক্রমবর্ধমান শহরের  বন ছেঁটে একেবারে অদৃশ্য করে ফেলার মত্ততার পাল্লায় হনুমানেরাও চলে যায় ঢাকা ছেড়ে ।  উনিশ শতকের মাঝামাঝি থেকে হনুমানশূন্য ঢাকায় বানরদের একক করুণ রাজত্ব শুরু হয় ।  
বৃহত্তর সিলেটের মাধবপুর ,  চট্টগ্রাম এবং পার্বত্য চট্টগ্রামের বনে তাদের দর্শন মিলে ।  এছাড়া বাংলাদেশে এখনো দেখা যায় ধূসর হনুমান এবং চশমাপড়া হনুমানের ।  সারা দেশে হনুমানদের খুব ক্ষুদ্র এক দল আজও যশোর ও কুষ্টিয়ার কয়েকটি গ্রামে টিকে আছে ।  
শেয়াল ,  খেঁকশিয়াল
 বিগত চার শতাব্দী ধরে ঢাকা মহানগরীতে এবং এর আশেপাশে  Canidaeপরিবারের যে দুইটি প্রাণী দেখা যায় তারা হচ্ছে  পাতিশিয়াল  ( Asiatic Jackal )  ও খেঁকশিয়াল  ( Bengal Fox )  ।  পাতিশিয়াল মানুষের কাছের সবচেয়ে পরিচিত স্তন্যপায়ী শিকারি প্রাণী বলেই পরিচিত বহু বছর ধরে ।  যদিও মরাখেকো এবং পোষা মুরগী ও গবাদিপশুর ভক্ষক হিসেবে তার দুর্নামই সর্বজন বিদিত ।  একইসাথে অতি চতুর বলে পরিচিত হওয়ায় শিয়ালের ধূর্ততার নানা গল্প আমাদের লোকগাঁথা ও রূপকথায় মেলে ।  পাতিশিয়ালেরা নিশাচর এবং আঁধার ঘনিয়ে আসার পরেই বিচরণ শুরু করে ,  যদিও গোধূলি লগ্নের সাথে সাথেই বিকট চিৎকার এবং সারা রাতে কয়েকবার ডাক দিয়ে তার অস্তিত্বের জানান দেয় ।  যে কোন একটি শিয়াল ডাকার পরপরই দলের বাকিরা সেখানে পাল্লা দিয়ে যোগ দেয় ,  মনে হয় শুরুর সেই ডাকটি যেন ছিল কোন প্রলম্বিত দীর্ঘ সুর মূর্ছনার শুরুর আহবান মাত্র ।  যদিও দীর্ঘ ও জোরালো ডাকের মোচ্ছব শেয়ালকে মানুষ সমাজে আদরণীয় করতে পারে নি কখনোই ।  

পাতিশিয়াল  ( Asiatic Jackal )  
গত কয়েক শতকে ঢাকাতে পাতিশেয়ালের সংখ্যা নিঃশেষ হয়ে গেছে ।  মানুষ তাদের যতই চালাক বলে অভিহিত করুক ,  প্রায় কুকুরাকৃতির একটি মাংসাশী প্রাণীর পক্ষে এই বিটুমিন - কংক্রিটের নগরে টিকে থাকার মত খাদ্য সংস্থান করা অসম্ভব বলেই মনে হচ্ছে ।  বরং শহরতলীর কোন প্রান্তরে ইতস্তত বিচ্ছিন্ন শেয়াল দেখলেই মানুষ উল্টো অবাক হয়ে চেয়ে থাকে এককালের বহুল পরিচিত জীবটির দিকে ।  
পাতি শিয়ালের তুলনায় খেঁকশিয়াল অনেক ছোট ,  আদরণীয় ,  নিরিবিলি ,  লাজুক এক প্রাণী ।  বড় আকারের জাতভাইটির মতই সেও মানববসতির আশেপাশে মাটিতে গর্ত খুঁড়ে বাস করে ,  পচা - গলা মৃতদেহ খায় ,  সুযোগ পেলে মুরগী ধরে ।  যদিও এই কাজটি সে পাতিশেয়ালের তুলনাই খুব কমই করে থাকে ।  আসলে খেঁকশিয়ালের মূল খাদ্যতালিকায় আছে ছুঁচো ,  ইঁদুর ,  নেংটি ইঁদুর পোকামাকড় ,  ফলপাকুড় ।  উইয়ের ঢিবি থেকে শুরু করে তরমুজের ক্ষেত সবই খেঁকশিয়ালের প্রিয় খাবারের জায়গা ।  বাঙালি জীববিজ্ঞানীদের জন্য গর্বের বিষয় হচ্ছে এই প্রাণীটির বৈজ্ঞানিক নামকরণ করা হয়েছে বাংলার নামে ,   Vulpes bengalensis ,  যদিও তা প্রিয়দর্শন ক্ষুদে প্রাণীটি বুনো পরিবেশে টিকে থাকার জন্য বিশেষ কোন সহায়ক হয় নি ।  ঢাকা নগরীর কোথাও খেঁকশিয়াল টিকে নেই এবং সারা দেশেই এর অবস্থা বিপন্ন ।  
গন্ধগোকুল ও বেজি
গত কয়েকশ বছরে ঢাকার বাসিন্দাদের মাঝে বেশ কয়েক ধরনের  Viverridae গোত্রের প্রাণী ছিল  (  ছোট আকৃতির মাংসাশী প্রাণী যাদের পা খাটো ,  শুন্ড লম্বা এবং লেজ রোমশ দীর্ঘাকৃতি )  ।  বিশেষ করে গন্ধগোকুল , খাটাশ ও বেজি এই পরিবারের তিন সদস্য যারা ঢাকায় বসবাস করে আসছে দীর্ঘকাল ধরে ।  ডোরাকাটা শরীর ও রিংওয়ালা লেজের খাটাশকে বরাবরি শহরের অনিষ্টকারী এক প্রাণী হিসেবে ধরা হত যাকে রাতের আঁধারে না গোধূলিলগ্নে নিজ আশ্রয় ছেড়ে মানুষের পোষা প্রাণী বিশেষ করে মুরগী ও কবুতর ধরতে দেখা যেত ।  কিন্তু মানুষ জানত না যে খাটাশ আসলে অনিষ্টকারী প্রাণীদের জন্য এক দুর্দান্ত জল্লাদ ,  যে নানা ধরনের ইঁদুর ,  ছুঁচো ও পোকামাকড় খেয়ে এলাকা সাফ রাখে ।  লাজুক ,  নিভৃতচারী ,  ক্ষুদে প্রাণীটি যে কোন ধ্বংসাবশেষ বা অব্যবহৃত অংশ পেলেই সেখানে আস্তানা গাড়ে এবং সেই আবাসন দুর্গ থেকেই সমস্ত আক্রমণ চালায় ।  যদিও সেই এলাকার মানুষ এর চলাচলের পথে মামুলি ফাঁসের ফাঁদ অথবা মুরগীর কুঠুরির সামনে বড় ইঁদুর মারার ফাঁদ দিয়ে সেই হামলার ইতি টানে ।  
 ঢাকার আরেক ধরনের  Civet ছিল গন্ধগোকুল ,  যার ইংরেজি নামের সাথে যতই তাল থাকুক সে খাটাশের মতই এক মাংসাশী প্রাণী ।  জাতভাইটির মত তারও মানুষের পোষা মুরগীর উপরে হামলা চালানো ইতিহাসের কারণে ক্ষতিকর ,  অনিষ্টকারী প্রাণীর তকমা জুটেছে ।  সাধারণত এরা তাল গাছ দিবাকালীন আশ্রয়স্থল এবং বাচ্চা বড় করার নার্সারি হিসেবে ব্যবহার করে ।  অবস্থাদৃষ্টে কোন ধ্বংসাবশেষ বা পুরনো গাছের ফাঁপা গুড়ি পেলে তাতেও নিবাস গাড়তে দ্বিধা বোধ করে না ।  ঢাকার মানুষেরা অবশ্য খাটাশ ও গন্ধগোকুলের মাঝে তফাৎ করতে পারে না এদের প্রায় একই রকম আকৃতি ,  গড়ন ও স্বভাবের কারণে ।  যদিও চামড়া দেখেই তাদের পার্থক্য বোঝা সম্ভব ,  গন্ধগোকুলের রোমশ চামড়া গাঢ় ধূসর বর্ণের ,  মাঝে ফোঁটা ফোঁটা আর লেজে কোন রিং নাই ।  তবে সবচেয়ে বড় পার্থক্য এর বিশেষগ্রন্থি ,  শত্রুর উপর নিক্ষেপের জন্য দুর্গন্ধযুক্ত তরল থেকে সঞ্চিত থাকে ।  এই নাছোড়বান্দা প্রাণীগুলো কয়েকশ বছর বীরদর্পে বিচরণ করে বেড়ালেও আজ গুটিকয়েক হয়ত টিকে আছে গোপন কোন বাসযোগ্য স্থানে ।  
খাটাশ এবং গন্ধগোকুলেরা নিশিতে শিকার চালিয়ে যায় কিন্তু তাদের নিকটাত্মীয় বেজি একই কাজ করে দিনভর ।  তাদের মধ্যে আরেক উল্লেখযোগ্য পার্থক্য হচ্ছে অন্যরা গাছে চড়তে পটু কিন্তু বেজি আক্রান্ত হলেও গাছ বাইতে পারে না ।  বহু শতাব্দী ধরে দিবাকালীন দুই পরিচিত শিকারি হচ্ছে নকুল বা ছোট বেজি  ( Small Indian Mongoose )  এবং নেউল বা বড় বেজি  ( Common Mongoose )  যদিও দুইটাকেই মানুষ বেজি বলেই ডাকে এবং তাদের পার্থক্য নিয়ে যে খুব ওয়াকিবহাল তাও নয় ।  বেজিরা তাদের ধারালো নখর দিয়ে তৈরি মাটির গর্তে বাস করে এবং যতদিন তাদের খাওয়ার মত সাপ ,  ইঁদুর ,  পোকা থাকে ততদিন মানববসতির খুব কাছাকাছি টিকে থাকতে পারে ।  পোষা হাঁসের বাচ্চা আর মুরগীর ছানাও তাদের ভোজ্য তালিকায় অংশ নেয় মাঝেসাঝে ।  নকুল একটু ছোট আকৃতির হয় ,  দীর্ঘ দেহ ,  লেজের শেষ প্রান্ত রোম ছাড়া দেখে লাজুক প্রাণীটি চেনা যায় ।  কোন অজানা কারণে অন্য বেজিটির তুলনায় নকুল অনেক বেশি বিরল শহর এলাকায় ।  তবে শহরের ক্রমবর্ধমান খাদ্য সংকটের কারনেও হয়ত অপেক্ষাকৃত বিশালদেহী নেউলের কাছে তার পরাজয় মেনে স্থান ছেড়ে দিতে হচ্ছে ।  

নেউল বা বড় বেজি  ( Common Mongoose ) 
নেউল সাধারণত বেশ বড় আকারের হয় ,  সাহসী প্রাণীটির পেছনের পা লোমহীন ,  লেজের শেষাংশ সাদা লোমে আবৃত থাকে ।  এটি শহরের অনাকাঙ্ক্ষিত PEST বৃশ্চিক ,  ব্যাঙ ,  ছুঁচো ,  ইঁদুর ,  সাপ ইত্যাদি খেয়ে থাকে ।  বলা হয়ে থাকে নেউল নানা বিষধর সাপ এমনকি গোখরাকেও লড়াইয়ে পরাস্ত করতে পারে ,  যা তাকে মানুষের কাছে কিছুটা হলেও পছন্দনীয় প্রাণীতে পরিণত করেছে ।  যদিও নেউলের খাদ্যতালিকায় আরও রয়েছে পোষা পাখি ,  হাঁসের বাচ্চা ,  অসতর্ক মুরগীর ছানা ইত্যাদি ।  বুনো খাদ্যের যোগান কমে গেলে নেউল মানুষের পালা প্রাণীর উপরেই বেশি নজর দেওয়া শুরু করে ফলে অবধারিত ভাবেই লড়ুয়ে কোবরা - শিকারি হিসেবে তার জনপ্রিয়তায় কিছুটা ভাটা পড়ে ।  মানুষের পাতা ফাঁদ এবং জালের কারণে বেজির সংখ্যা হ্রাস পেলেও খাটাশ ও গন্ধগোকুলের মত ভয়াবহ হারে নয় ।  উদ্যমী প্রাণীটি শিকারে দারুন কুশলতার পরিচয় দিয়ে ঢাকার অনেক স্থানেই ভালভাবে টিকে আছে ।  
ইঁদুর
ঢাকা শহরে এখনও একটিও বাড়ি নেই যেখানে অন্তত এক প্রজাতির ইঁদুরও থাকে না ,  এবং গত চারশ বছরের ইতিহাসেও তাইই ছিল ।  যদিও চার শতাব্দীতে ঢাকার ভূদৃশ্যে বিপুল সব পরিবর্তন ঘটেছে এবং ইঁদুর বাদে প্রায় সব ধরনের বন্য প্রাণীই বিলুপ্ত হয়ে গেছে ।  যদিও গত কয়েকশ বছর ধরে ,  ঠিক বর্তমানের মতই তাদের বিনাশ করার নানা কৌশল কাজে লাগিয়েছে মানুষ ,  কারণ তারা ক্ষতিকর Paste ।  মনে হয় এই শহরে টিকে থাকার লড়াইয়ে তারাই সবচেয়ে নাছোড়বান্দা ও খাপ খাওয়ে নেয়াই পটু প্রাণী ।   ঢাকার বহুতল অট্টালিকা থেকে শুরু করে পূতিগন্ধময় বস্তি ,  সবখানেই কয়েক ধরনের ইঁদুরের বিস্তার ।  স্তন্যপায়ী প্রাণীদের মাঝে ইঁদুর  (  বিজ্ঞানীরা যাকে Muridae বলে থাকেন )  এক বিরল পরিবার ,  যাদের ক্ষেত্রে সংখ্যা হ্রাস ঘটছে না ।  
দুই ধরনের ব্যান্ডিকুট ইঁদুর ,  মেঠো ইঁদুর  ( Little Indian Field Mouse )  ,  ইঁদুর  ( Soft - furred Rat )  হচ্ছে বিগত কয়েক শতাব্দী ধরে ঢাকার মাঠ ,  বাগান ,  পতিত জমি ও বাঁধের বাসিন্দা ।   ব্যান্ডিকুট ইঁদুরেরা গর্ত খোড়া সম্ভব এমন যে কোন জায়গা বিশেষ করে ধানক্ষেত ,  সব্জি বাগান ,  বাঁধে বাস করে ।  তারা ওস্তাদ সাঁতারু ,  ফলে গর্ত পানিতে ভিজলে বা ভরে গেলে সাধারণত কোন সমস্যা হয় না ।  একধরনের ব্যান্ডিকুট ইঁদুরের  (  Lesser Bandicoot - Rat )  বৈজ্ঞানিক নাম রাখা হয়েছে বাংলার নামে -  Bandicota bengalensis ।  তাদের মতই মেঠো ইঁদুরও মাঠ ও বাগানের গর্তের বাসিন্দা ।  কিন্তু ইঁদুর  ( Soft - furred Rat )  মাঠে বাস করলেও যে কোন ভগ্নস্তূপেও থাকতে পারে ।  ইঁদুর পরিবারের এই সদস্যরা ঢাকায় অবস্থানের সোনালি দিনগুলো ফেলে এসে তার প্রান্তসীমায় বসবাসরত ।  

 (  Lesser Bandicoot - Rat )  
নেংটি ইঁদুর  (  House Mouse )  ,  গেছো ইঁদুর  ( Common House Rat )  অতীতের মতই আজও সদর্পে বিচরণ করে ঢাকাতে ।  Muridae পরিবারের এই দুই সদস্য আমাদের একান্ত আপনজনের মতই বাসগৃহে থাকে ।  তারা আমাদের খাদ্য ,  বস্ত্র ,  আসবাবপত্র ব্যবহার করে ,  যত্রতত্র বংশবৃদ্ধি করে ,  ছাদ ,  প্রাচীর ,  তাকে ঘুমায় ।  শত বছরে জীবনযাত্রা ও স্থাপত্যকলার ব্যপক পরিবর্তন শর্তেও ইঁদুর - মানুষের সম্পর্কের এমন কোন পরিবর্তন ঘটে নি ।  সেই মোঘল আমল ,  ইংরেজ আমল ,  পাকিস্তানি আমল অতিবাহিত করেও ইঁদুরেরা মানুষের আশেপাশেই বহাল তবিয়তে আছে ,  আমাদের পূর্বপুরুষদের বিরক্তি ও ঘৃণা তাদের হঠাতে পারেনি ঢাকা থেকে ।  

 ( Brown Rat ) 
সজারু ও খরগোশ
গত কয়েকশ বছর ধরে যে দুই তৃণভোজী প্রাণী রাতের ঢাকার বাগান আর শহরতলীর মাঠে অনাহুত ভাবে যথেচ্ছ ঘুরে বেড়াত তারা হচ্ছে সজারু এবং খরগোশ ।  দুই দলই খাবারের সন্ধানে খুঁজে ফিরত রসালো পাতা ,  মূল ,  ডাঁটা ,  ফুল ,  ফল ,  বীজ ।  মানুষের বাগান তাদের কাছে উৎকৃষ্ট ভোজসভার স্থান ,  সজারুদের নিয়মিত রাতকালীন আক্রমণের বিরুদ্ধে ফসলের ক্ষেত আর সাজানো বাগানে কোন প্রতিরোধ ছিল না বললেই চলে ।  এই নিশাচরেরা যে কোন বেড়া ভেদ করে যেতে পারত ,  আর কোন বেড়া অভেদ্য হিসেবে দেখা দিলে স্রেফ সুড়ঙ্গ খুঁড়েই অনুপ্রবেশ করত ।  ফাঁদে খুজে পেতে এবং এড়িয়ে যেতেও তারা যথেষ্টই পটু ছিল ।  পাহারারত কুকুরেরা এই অনাকাঙ্খিত লুটেরাদের ধরার চেয়ে মালিকদের জাগিয়ে রাখতেই বেশী ব্যস্ত ছিল ।  সজারু অসম্ভব দ্রুততার সাথে পিছন ফিরে তার বিষাক্ত কাঁটা উচিয়ে আক্রমণরত কুকুরকে মারাত্মক রূপে আহত করতে পারে ,  তাই অভিজ্ঞ কুকুর মাত্রেই সজারুর কাঁটার ঝমঝম শব্দ পাওয়া মাত্রই স্থাণু হয়ে তাদের এড়িয়ে যেত ।  বিষাক্ত কাঁটার ফলে অন্যান্য শিকারি প্রাণীর কবল থেকেও তারা নিরাপদ ছিল ,  কিন্তু মানুষের চাহিদার কারণে বাগান উধাও হয়ে ভবন উঠতে থাকলে মূলত খাদ্যাভাবেই সজারুরা নিশ্চিহ্ন হয়ে যায় ।  বিংশ শতাব্দীর প্রথমার্ধেই ইট - পীচের রাজত্ব বিস্তারের কারণে ঢাকা সজারুশূন্য হয় । 
নিজেদের আত্মরক্ষার জন্য খরগোশদের বিষাক্ত কাঁটা বা কোন ধারালো অঙ্গই ছিল না ।  বরং টিকে থাকার লড়াইয়ে তার সম্পদ ছিল সতর্কতা ,  শারীরিক জোর ও  উচ্চমাত্রার প্রজনন ক্ষমতা ।   ঘাস ও অন্যান্য ছোট উদ্ভিদখেকো প্রাণীগুলো ঘাসেরই গর্তে বাস করত ।  অসংখ্য বাচ্চা লালনের জন্য সেগুলো চমৎকার জায়গা  !  খরগোশের প্রজনন হত সারা বছরই ,  যদিও ঘাস বেড়ে ওঠার সময়ে বাচ্চার সংখ্যা বেড়ে যেত ,  সেই সাথে  বাচ্চাদের যত্নের পরিমাণও ।   মানুষ ছাড়াও এই নিরীহ তৃণভোজীদের অনেক শত্রু ছিল ।   উম্মুক্ত ঘাস প্রান্তর এমন অসহায় প্রাণীর জন্য এক ঝুঁকিপূর্ণ স্থান ,  যেখান দিনে চক্কর দিতে বেজি আর ঈগল এবং রাতে প্যাঁচা এবং শেয়াল ।  যদিও সবচেয়ে ক্ষতিকর বিষয়টি ছিল ঘেসো জমিও উধাও হয়ে যাওয়া ।  এই নগরে আজ এমন কোন ময়দান নেই যেখানে ঘাস বুনো ভাবে বাড়তে পারে এবং খরগোশেরা সেখানে বাড়ী বানায় ।  খরগোশ বর্তমানে বাংলাদেশের এক বিপন্ন প্রাণী । 
বাদুড়
বিগত শতাব্দীগুলোতে গোধূলি লগ্নের ঢাকার আকাশ থাকত উড়ন্ত স্তন্যপায়ী প্রাণীদের রাজত্ব ।  আঁধার নেমে আসলেই তাদের দেখা যেত ফলের বাগানগুলোতে ,  বা মানুষের আবাস গৃহে ঢুকে দিব্যি উড়ে বেড়াতে ,  কোথাও একটিবারও ধাক্কা না খেয়েই !  তারা হচ্ছে সেই অদ্ভুত দর্শন প্রাণী যাদের হাতের জায়গায় আছে হাড় ,  পেশী ও চামড়ার সমন্বয়ে গঠিত ছাতার মত অঙ্গ যা তাদের বাতাসে উড়ে বেড়াতে সাহায্য করে ,  বিজ্ঞানীদের তাদেরকে Chiroptera বলে অভিহিত করলেও আমরা তাদের বাদুড় ও চামচিকা বলেই জানি ।  অতীতে ঢাকায় বেশ কয়েক ধরনের এই উড়ুক্কু জীবেরা থাকত যারা তিমির ভেদ করে ওড়ার ব্যাপারে যথেষ্ট পারদর্শী ছিল ।  যদিও এখানে আমরা চার ধরনের উড়ন্ত স্তন্যপায়ী প্রাণীর কথাই বলব - 
অতীত – বর্তমান দুই কালেই ঢাকার সবচেয়ে বেশী দৃশ্যমান বাদুড় ছিল বড় বাদুড় বা চম্পা বাদুড়  (  Indian Flying Fox  )  ।  একমাত্র এই প্রজাতির বাদুড়ই লোকালয়ের মাঝে উম্মুক্ত গাছের ডালে দিনের বেলা আশ্রয় নেয় ।   বিশাল দল বেঁধে এরা উল্টো হয়ে সারাদিন ঝুলতে থাকে ,  দূর থেকে মনে হয় লণ্ড্রী থেকে কাপড় রোদে শুকানো হচ্ছে ।  বিশাল এক জোড়া চোখ দিয়ে এরা নিচের মানুষদের দিকেও নির্নিমেষে তাকিয়ে থাকে মাঝে মাঝে ।  নির্ভীক স্বভাব ও বিশালাকৃতির কারণেই এরা মনুষ্যসমাজে সবচেয়ে বেশী পরিচিত বাদুড় ।  সাঁঝবেলা এরা আশ্রয় ছেড়ে খাদ্যের সন্ধানে ফল গাছের দিকে যাত্রা শুরু করে ।   বাদুড় ফলপাকুড় খুবই পছন্দ করে ,  কাজেই শহরের ফলবাগানগুলোর বেশ ক্ষতিসাধন হয় তাদের দ্বারা ।  বিশেষ করে ভরা মৌসুমের ফলন্ত গাছগুলো ।  এই কারণেই শহরের সবচেয়ে ঘৃণ্য বাদুড় হিসেবেই তারা সুপরিচিত ছিল ।  বাগানের তদারককারীরা অনেক সময়ই লাঠি ,  জাল ,  বল্লম নিয়ে সারা রাত টহল দিতে বাদুড়ের ফলার রুখতে ।   তবে বিগত শতাব্দীর মধ্য ভাগ থেকেই ক্রমবর্ধমান জনসংখ্যার আবাসন সৃষ্টির জন্য  ব্যপক পরিমাণে গাছ উজাড় করে বাসগৃহ নির্মাণ শুরু হলে বাদুড়  – মানুষের সেই নৈশযুদ্ধের কথা ইতিহাসের অংশে পরিণত হয় ।  আজ ঢাকাতে খুব অল্প সংখ্যায় এই বিশালদেহী ফলখেকো বাদুড়েরা টিকে আছে । 

 ( Indian Flying Fox ) 

Indian Flying Fox - এর চেয়ে ক্ষুদ্রাকৃতির অন্যান্য  উড়ুক্কু নিশাচরদের ভরে রাখত ঢাকার আকাশ ,  বিশেষ করে  ডাইনি বাদুড়  (  Greater False Vampire  )  ,  ক্ষুদে চামচিকা  ( Coromandel Pipistrtelle )  ,  বামণ চামচিকা  ( Least Pipistrtelle )  ।  তারা সাধারণত পরিত্যক্ত ভবনের নানা আঁধার কোণায় লুকিয়ে থাকত ,  রাতে মূলত পোকা ভক্ষণ করতেই বাহির হত এবং মানুবরাজ্যের জন্য খুব কম সমস্যারই তৈরি করত ।  এদের মধ্যে ডাইনি বাদুড় ছিল সর্ববৃহদাকৃতির ,  যাদের খাদ্যতালিকায় ছিল ঝিঁঝিঁ পোকা ,  ব্যাঙ ,  মাছ ,  গিরগিটি ,  পাখি ইত্যাদি ।  

ডাইনি বাদুড়  (  Greater False Vampire  ) 
চামচিকা  ( Pipistrtelle ) রা মূলত ক্ষুদে পোকা যেমন গুবরে পোকা ,  মথ ,  মশা ইত্যাদি খেয়েই জীবনধারন করত ।  চামচিকা শব্দটি অবশ্য খুব চিকন লোককে অভিহিত করার সময়ও ব্যবহার করা হয় ।  পোকামাকড়ের আধিক্যের জন্য চামচিকারা মানুষের আবাস বিশেষ করে আলোজ্বলা রুমেও প্রবেশ করে খাদ্যর অন্বেষণে ।  অতিমাত্রায় রাসায়নিক কীটনাশক ব্যবহারের কারণে যেহেতু পোকারাই উজাড় হয়ে গেছে প্রকৃতি থেকে ,  তাই পতঙ্গভূক চামচিকারাও নেই হয়ে গেছে আমাদের পরিবেশ থেকে । 
আদরণীয় স্তন্যপায়ী প্রাণী

হরিণ
গত শতাব্দীগুলোতে ঢাকার সমস্ত বুনো প্রাণীই যে এর নাগরিকদের কাছে ভয়ংকর ক্ষতিকর ছিল তা নয় ,  বেশ কিছু জন্তু তাদের প্রিয়দের তালিকায়ও ছিল ,  বিশেষ করে হরিণ ছিল সেই প্রিয় জন্তুদের তালিকার শীর্ষে ।  ঢাকার ছড়ানো বন ,  বাদা ,  ঘাসের প্রান্তরে ছিল চিত্রল হরিণ ,  মায়া হরিণ ,  বারশিঙ্গা ও সাম্বার হরিণের বিশাল পাল ।  মায়া হরিণ হচ্ছে সবচেয়ে দৃঢ় ও ক্ষুদ্রাকৃতির হরিণ ,  মানুষ তাঁকে খুব একটা প্রিয়দর্শন মনে করত না এবং জাঁকালো শিঙের অভাবের কারণে শিকারীরাও মায়া হরিণ শিকারের ব্যাপারে বেশী উৎসাহী ছিল না ।  

 ( মায়া হরিণ ) 
চিত্রল হরিণ ছিল আরেকটু বড় আকৃতির ,  বর্ণীল ,  রাজকীয় দর্শন হরিণ ,  যাদের আছে গাছের ডালের মত ছড়ানো শিং ।   দলবদ্ধ ভাবে এরা চলাচল করে এবং প্রায়ই ফসলের মাঠে খাবারের সন্ধানে নেমে পড়ত ।  হরিণের প্রাদুর্ভাব থাকলে সেই অঞ্চলের কৃষকেরা কুকুর রেখে হরিণ শিকার করত বা তাড়িয়ে দিত ।  বারশিঙ্গা ছিল বৃহৎ আকৃতির হরিণ ,  আর সম্বর একেবারে দানবীয় ।  যদিও এদের খুব অল্প সংখ্যায় দেখা যেত । 

 ( চিত্রল হরিণ ) 
শুধুমাত্র প্রিয়দর্শন ও দৃষ্টির কারণেই নয় ,  সুস্বাদু মাংস এবং চামড়ার কারণেই ঢাকার নাগরিকদের কাছে হরিণের বিশেষ কদর ছিল ।  ধনী ব্যক্তিরা তাদের বাড়ী হরিণের শিং ,  চামড়া ও স্টাফ করা মাথা দিয়ে সাজাতে ভালবাসতেন ।  হরিণ শিকারের সাথে দেশী - বিদেশী সবাই - ই জড়িত ছিলেন ।  হরিণ শিকার ছিল অপেক্ষাকৃত সহজতর এবং ঝুঁকিমুক্ত ।  পাশ্চাত্যের শিকারিরা যখন বন্দুক ব্যবহার করত ,  দেশীরা ব্যবহার করত জাল এবং ফাঁদ ।   ডালা শিকারি নামের একদল পেশাদার শিকারি রাতের অন্ধকারে হরিণের চোখে টর্চের আলো ফেলে হতচকিত করে শিকার করত ।  টর্চের নিচে ধরে রাখা ডালা বা ঝুড়ি ,  যার আড়ালে তারা আত্মগোপন করত ,  থেকে তাদের নাম এসেছিল ।  দীর্ঘ দিন ধরে চলে আসা এই শিকার হরিণের সংখ্যার উপরে প্রভাব ফেলতে শুরু করে ।  বিশেষ করে তৃণভূমি ,  বাদা ও জঙ্গল উজাড় করে ক্রমবর্ধমান শহরের চাপে ।   ১৯১০ – ১৯২০ এর মাঝেই ঢাকার শেষ বুনো হরিণগুলো শিকার করা হয় পল্টন ,  মিরপুর ,  কুর্মিটোলা ও কাসিমপুরে ।   বর্তমানে ঢাকার ২০০ কিলোমিটারের মাঝেও কোন হরিণ বাস করে না ।  প্রকৃতিতে চিত্রল হরিণ এবং মায়া হরিণ শুধুই সুন্দরবনে থাকে এবং মায়া হরিণ কিছু সীমান্তঘেঁষা পাহাড়ি বনে থাকে ,  সাম্বার প্রায় বিলুপ্তির মুখোমুখি আর বারশিঙ্গা নাই হয়ে গেছে বাংলাদেশ থেকে অনেক আগে । 

 ( সাম্বার ) 
ভোঁদড়
বাংলাদেশের মানুষের কাছে ভোঁদড় খুবই আদুরে একটি প্রাণী ।  আগের শতাব্দীর বাসিন্দাদের কাছে এর ব্যতয় ছিল না ।  ভোঁদড় বিষয়ে অতীত ও বর্তমানের মাঝে পার্থক্য হচ্ছে তাদের সংখ্যা ,  তাদের জনপ্রিয়তা নয় ।  বর্তমানে বাংলাদেশের ভোঁদড়ের দর্শন পাওয়া অতীব দুর্লভ ঘটনা ,  এমনকি সুন্দরবনের মত স্থানে যেখানে তাদের আবাস ,  অথচ প্রাচীন ঢাকার বাসিন্দাদের কাছে এ ছিল নিত্য নৈমিত্তিক ঘটনা ।  সপ্তদশ শতাব্দীর ঢাকা ছিল অসংখ্য নদী ,  নালা ,  জলা ,  পুকুর ,  মৌসুমি ডোবার এক বিস্তৃত নেটওয়ার্ক ঘেরা ।  সেই জলরাজ্যে ছিল ভোঁদড়দের রাজত্ব ।  জলের অস্তিত্ব থাকলেই বলা চলে সেখানে ভোঁদড় দেখা যেত ।  তিন ধরনের ভোঁদড় দেখা যেত  Oriental Small - clawed Otter ,  Indian Smooth - coated Otter ,  Eurasian Otter ।   এদের মাঝে ইউরেশিয়ান নিশাচর শিকারি হবার কারণে মানুষের কাছে কিছুটা অপরিচিতই ছিল ।  কিন্তু বাকিদের দেখা দিনের আলোতেই মিলত । 

 ( Oriental Small - clawed Otter ) 
Oriental Small - clawed Otter ছিল এই তিন জাতের মাঝে সবচেয়ে ক্ষুদ্রাকৃতির এবং সংখ্যাতেও বেশী ।  অগভীর জলের বাসিন্দা এই ভোঁদড়ের খাদ্যতালিকায় ছিল শামুক ,  কাঁকড়া ,  ঝিনুক ইত্যাদি ।  খাবারের ছিল ব্যপক প্রাচুর্য ,  এবং সেই খাবারে ভাগ বসানোর মত প্রাণীর সংখ্যাও ছিল নাই বললেই চলে ।  দলবদ্ধ ভাবে চলাচলরত ভোঁদড়েরা প্রায়ই নিজেদের মধ্যে যোগাযোগ রক্ষা করে চলে ।  সামনের দুই পা দিয়ে আঁচড়ে আঁচড়ে মাছ ধরার দৃশ্য মানুষের মাছ ধরার দৃশ্যই মনে করিয়ে কৌতুককর পটভূমির অবতারণা করে ।  ভোঁদড়েরা ভূমিতে গর্ত খুড়ে তা  বিশ্রাম ,  লুকানো এবং প্রজননের কাজে ব্যবহার করে ।  সংখ্যাবৃদ্ধির জন্য যাবতীয় পরিবেশই তাদের ছিল ,  এবং প্রকৃতিতে তাদের এমন কোন শত্রু ছিল না যাদের মাধ্যমে তাদের জনসংখ্যা হ্রাস পেতে পারে । 
Indian Smooth - coated Otter নদী ও হ্রদের গভীর পানিতে বসবাস করে ,  এরা মূলত মাছখেকো ।  তারা দলবদ্ধ ভাবে শিকার করে এবং একসাথে মাছ তাড়িয়ে শিকার করে ।  জেলেরা ভোঁদড়দের মাছ ধরার দক্ষতা খেয়াল করে পোষা ভোঁদড়দের মাছ তাড়িয়ে জালে নিয়ে ফেলার কৌশল শিখিয়ে তাদের পেশাতে ব্যবহার করে ।  এখনও নড়াইলের ধীবর সম্প্রদায় এইভাবে ভোঁদড়দের পালন করে ।  তারা ভদ্রদের ধাইড়া বলে অভিহিত করে ,  বাংলাতে অবশ্য উদবিড়ালও খুবই পরিচিত একটি নাম ।  জেলেদের ব্যবহৃত সেই ভোঁদড়গুলো অবশ্য বুনো অবস্থা থেকে সংগৃহীত নয় ,  বরং প্রজন্ম থেকে প্রজন্মান্তরে ঘরে বড় হওয়া ভোঁদড় সম্প্রদায় যারা মাছ ধরতে সাহায্য করে । 
 বাংলাদেশে ভোঁদড়দের অস্তিত্ব অবশ্য জেলেদের জন্য হুমকির সম্মুখীন হয় নি ,  বরং সমস্যা হয়েছে ব্যবসায়ীদের কাছ থেকে ।  অষ্টাদশ শতাব্দীতে ভোঁদড়ের চামড়া রপ্তানিযোগ্য পণ্য বলে গণ্য শুরু হয় ।  শিকারিরা যেখানেই ভোঁদড় দেখে সেখানেই শিকার শুরু করে ।  পোষা ভোঁদড়দের ব্যবহার করে বুনো ভোঁদড়দের বাহির করত তাদের আস্তানা থেকে ।  ফ্যাশনেবল পোশাক নির্মাণে ব্যবহারের জন্য চামড়া সরবরাহের তাগিদে আবিস্কার করা হয় নানা কৌশল ।  হাজার হাজার ভোঁদড় এই ভাবে হত্যা করে চামড়া চীনে রপ্তানি করা হয় ।   ফলে জলদি ময়মনসিংহ ,  ফরিদপুর ,  সিলেটের মত ঢাকাও ভোঁদড়শূন্য হয়ে পরে ।  হরিণের মত আজ ঢাকার আশেপাশের ২০০ কিলোমিটারের মধ্যে ভোঁদড় যায় না ।  এবং ভোঁদড়ের সমস্ত প্রজাতিই বাংলাদেশে সংকটাপন্ন ও বিলুপ্তির মুখোমুখি । 
শুশুক
গাঙেয় শুশুকের সম্পূর্ণ দেহ মানুষ দেখতে না পারলেও মানুষের ভালবাসা অর্জন করেছে সে অনায়াসে ।  এরা সারা জীবনই নদীর ঘোলা জলের আড়ালে অতিবাহিত করে ।  কেবলমাত্র নিঃশ্বাস নেবার জন্য উপরে ওঠার সময় এর সিক্ত কালচে দেহের কিছু অংশ দেখা সম্ভব হয় মানুষের পক্ষে ।  ফলে কেমন তাদের নিঃশ্বাস নেওয়া দেখা সম্ভব হলেও তাদের সাঁতার ,  শিকার ,  সঙ্গম ,  বাচ্চার জন্মদান প্রক্রিয়া এবং লালন করা চাক্ষুষ করা সম্ভব হয় না ।  সারা বিশ্বের মানুষের কাছেই শুশুক এক আদরণীয় প্রাণী ।   গত চারশ বছরে ঢাকার নদ - নদীতে হাজারো শুশুক দেখা যেত ।   এদের কোন প্রাকৃতিক শত্রু ছিল না ,  এবং ভোঁদড়ের মত  যথেচ্ছ শিকারের সম্মুখীন হয় নি ,  যার জন্য সকল কৃতিত্ব চামড়া ব্যবসায়ীদের প্রাপ্ত ,  যারা শুশুকের চামড়া কদরের সাথে গ্রহণ করে নি ।  তারপরও শুশুকের জনসংখ্যাও সমপরিমাণে হ্রাস পেয়েছে মূলত শিল্প কারখানার বর্জ্য পানিতে ফেলার জন্য ।  বিংশ শতাব্দীর শেষ অর্ধে শুশুকের সংখ্যা রাতারাতি হ্রাস পায় ,  সারা বিশ্বে এদের সংখ্যা বর্তমানে ৫০০০এরও কম । 
 
সরীসৃপ
ভয়ংকর সরীসৃপ
সাপ
অতীতের ঢাকায় সাপ ছিল বাঘের মতই একই সাথে বাস্তবে ও গল্পগাঁথার প্রাণী ।  শহরের সর্বত্রই মানুষ সাপ এবং সাপের প্রতি ভয় নিয়ে বাস করত ।  শুধুমাত্র বন ,  জঙ্গল ,  জলা আর প্রান্তরই নয় ,  প্রতিটি বাড়ী ,  মন্দির ,  ফুটপাত ,  বাগান ও গোরস্থান ছিল সাপের আবাসস্থল ।  সৌভাগ্যক্রমে তাদের অধিকাংশই বিষধর ছিল না । 
কিন্তু পুরাণের সাপেরা এমন ছিল না ,  তারা ছিল সর্বদাই ভয়ংকর ।  তারা শুনতে পারত এবং মানুষের সঙ্গীতের বিশেষ ভক্তও ছিল ,  মানুষকে সম্মোহনে পটু ,  মানুষের মত পানাহার এবং বাতাসে উড়তেও পারত ।  ঢাকার ছিল সাপুড়েদের বিশাল দল যারা সাপ ধরতে ,  খেলা দেখাতে এবং কল্পকথার সাপের গল্প বলতে পারঙ্গম ছিল ।  গল্পের সাপেরা আজও ঢাকায় বহাল তবিয়তে আছে ,  আসলে বাস্তবে সাপদের চেয়ে তাদের সংখ্যায় এখন অনেক বেশী ।  বর্তমান ঢাকা মহানগরীতে সাপদের টিকে থাকা খুবই কঠিন একটা কাজ ।  এখানে আমরা বিগত শতাব্দীর সবচেয়ে পরিচিত সাপগুলো নিয়ে কথা বলব - 

 ( Indian Rat Snake ) 
গত শতাব্দীর প্রথম দিকেও পল্টন ,  কুর্মিটোলাসহ ঢাকার অনেক জায়গা অজগর  (  Indian Rock Python )  এর নিবাস ছিল ।  আর  গোলবাহার অজগর থাকত  ( Reticulated Python  ) জঙ্গলে ও বাদায় ।  মানুষ তাদের সম্বন্ধে ওয়াকিফহাল ছিল না কারণ এরা মূলত বনে ,  জলাতেই থাকত এবং বুনো পশু শিকার করত ।  শুরে নাগরিকরা বরং ধারাজ সাপ  (  Rat Snake  )  ,  গোখরা  (  Cobra )   ,  শঙ্খিনী বা কাল কেউটে  (  Krait )   যারা মানুষের বেশ কাছাকাছি থাকত তাদের নিয়েই বেশী জানত । 

  ( Banded Krait )  
 যাদের সাথে মানুষের প্রতিদিনই মোলাকাত হত ,  এবং গবাদি পশুর সাথেও ,  ফলশ্রুতিতে মানুষ এবং পশু দুইই মারা পড়ত ।  অনেক মানুষই সাপের কামড়ে মারা যেতেন ।  সেই যুগে ডাক্তাররাও সাপে কাঁটা রোগীকে খুব ভাল চিকিৎসা দিতে পারতেন না ।   বরং ওঝা ও সাপুড়েদের ডেকে তন্ত্র মন্ত্র ,  পূজা ,  বা ভেষজ ঔষধের মাধ্যমে চিকিৎসা চলত ।  পুলিশ রেকর্ড ঘেতে দেখা গেছে উনিশ শতকের মাঝামাঝি পর্যন্তও বছরে ১৭ জন মানুষ সাপের কামড়ে মারা যেতেন ।  এখন এমন মৃত্যু অতি কম এবং শহরের প্রান্তসীমা থেকে অতি দূরে । 

কুমির এবং ঘড়িয়াল
সতের থেকে উনিশ শতকের ঢাকার নাগরিকেরা কুমিরের চেয়ে কুমিরের আক্রমণের খবর বেশী জানত ।  শহরের চারপাশের পানি কুমির ও ঘড়িয়াল থাকত ,  এবং কুমিরেরা আসলেই মাঝে মাঝে মানুষের উপর আক্রমণ চালাত ।  অধিকাংশ মানুষই অবশ্য কুমির ও ঘড়িয়ালের মধ্যে পার্থক্য করতে পারে না ,  এবং উভয়কেই কুমির বলে সম্বোধন করে ।   এবং মানুষের কাছে কুমির মানেই নিকটবর্তী নদী - জলার এক নরখাদক প্রাণী । 
মিঠা পানির কুমির ঢাকার চারিপাশের সমস্ত জলাতেই বাস করত ।  সাপের মত তারা লোকালয়ে বাস করত না ,  কাজেই মানুষের সেধে যেয়ে কুমিরের গ্রাসে পড়া সম্ভব ছিল না ।  কিন্তু বাঘের গল্পের মতই ,  কুমিরের চেয়ে কুমিরের গল্পই মানুষকে বেশী ভীত করত । 
দেশে অন্য অনেক জায়গার মতই মিঠা পানির কুমির ঢাকার চারপাশের জলাতে বাস করত ।  রোদ পোয়াবার সময় জেলেরা প্রায়ই তাদের দর্শন পেতেন ।  কাদার মধ্যে এর কাদারঙা শরীর অনেকদূর থেকেই চোখে পড়ত বিশালত্বের কারণে ।  তবে কিছুটা ডুবন্ত কুমির চিহ্নিত করা আবার বেশ কঠিন ।  কুমিরের আক্রমণের ঘটনা খুব একটা বিরল ছিল না কারণ সুন্দরবনের বাঘের মতই মিঠা পানির কুমিরও মানুষকে শিকার হিসেবেই দেখত ,  বিপদজনক ,  কিন্তু সুখাদ্য !  ঢাকা জেলার কুমিরের আক্রমণে হতাহতের অনেক ঘটনা ঘটত ।  ১৮৩৭ সালে পুলিশ রেকর্ড দেখায় যে ফি বছরই অন্তত ২ জন মানুষ কুমিরের আক্রমণে মারা যেত ।  প্রচুর কুমির নিধনের ফলে অধিকাংশ কুমিরই নাই হয়ে যায় প্রকৃতি থেকে ,  বাকীগুলোও উধাও হয়ে যায় বাসস্থানের অভাবে ।  আজকে শুধু ঢাকা নয় ,  সমগ্র বাংলাদেশের কোথাও মিঠা পানির কুমির নেই ,  একমাত্র খাঁচারগুলো বাদে । 

 ( কুমির ) 
অন্য কুমির যাকে ঘোট কুমির বলা হতো ছিল ঘড়িয়াল ।  দেখতে অনেকটা কুমিরের মত হলেও তাদের মধ্যে দৃশ্যমান অনেক পার্থক্য ছিল ।  বিশেষ করে এর লম্বা সরু  Snout  যা দিয়ে বড় প্রাণী ধরা সম্ভব ছিল না ।  এরা ছিল মূলত মাছখেকো এবং নদীর অপেক্ষাকৃত স্থির জলের অংশে অবস্থান করত ।  

 ( ঘড়িয়াল ) 
 কেবল মাত্র আত্মরক্ষার জন্যই এরা মানুষকে আক্রমণ করতে বাধ্য হত ,  যদিও মানুষের কাছে সেটাই ছিল অগ্রহণযোগ্য অপরাধ ।  কুমিরের মত ঘড়িয়ালও সন্ধান পাওয়া মাত্রই নিধন করা হত ।  এছাড়া পানি দূষণ এবং মাছের অভাবের ফলেও ঘড়িয়ালের সংখ্যা হ্রাস পেতে থাকে ।   বর্তমানে ঢাকা বা সমগ্র দেশের কোথাও ঘড়িয়ালের অস্তিত্ব চোখে পড়ে না ,  শুধুমাত্র ব্যতিক্রমী হিসেবে যমুনায় কয়েকটা ব্যতিক্রমী ঘড়িয়াল বাদে যারা সেই নদী পথে বাংলাদেশে প্রবেশ করে । 

গুইসাপ

বিগত শতাব্দীগুলোতে ঢাকাতে তিন ধরনের গুইসাপের সন্ধান মিলত যারা  Varanidae পরিবারের অন্তর্ভুক্ত ।   এরা ছিল  গুইসাপ  (  Bengal Monitor )  ,  সোনাগুই  (  Yellow Monitor )  ,  কালো গুই  (  Water Monitor or Ring Lizard )  ।  তাদের সহজে আলাদা আলাদা করে চিহ্নিত করা যায় না ,  ফলে সবগুলোই গুইসাপ নামেই পরিচিত ছিল ।   বিশ্বখ্যাত কমোডো ড্রাগন এই গুইসাপদের অতি নিকটাত্মীয় ।   যদিও সেই রকম বৃহদাকৃতির না হলেও মাঝে মাঝেই গুইসাপ আড়াই মিটার পর্যন্ত লম্বা হতে পারে ।   তাদের মধ্যে Bengal Monitor এর বৈজ্ঞানিক নামকরণ করা হয়েছে বাংলার নামে Varanus bengalensis । 
 

সোনাগুই  (  Yellow Monitor )  , 
মানুষের কাছে স্বাগত না হলেও গুইসাপেরা সাধারণত বসতবাড়ির উঠানেই থাকত ।   এর মোটেও বিষাক্ত বা ভয়ংকর জীব না ।  যদিও তাদের নোংরা এবং কুৎসিত বলেই মনে করা হয় ।  গোরখোদক এবং মড়াখেকো হিসেবে তাদের যথেষ্ট দুর্নামও ছিল ।  কয়েকটা আদিবাসী গোত্রের কাছে গুইসাপ অতি সুস্বাদু খাদ্য বলে গণ্য হত ।   শতাব্দীর পর শতাব্দী ধরে জলা ,  পুকুর ,  ডোবা এবং পরিত্যক্ত জমির আস্তে আস্তে দখল হয়ে যাওয়া ঢাকার গুইসাপেরা উধাও হয়ে যায় ।  এখন এই বিশাল মহানগরীর কোন কোন স্থানে খুবই অল্প সংখ্যায় এরা টিকে আছে নিজের দক্ষতায় এবং বেঁচে থাকার অদম্য ইচ্ছায় । 
ভক্ষণ উপযুক্ত সরীসৃপ
কচ্ছপ
কচ্ছপ হচ্ছে একমাত্র সরীসৃপ যা মানুষের খাদ্য হিসেবে ঢাকার কাঁচাবাজারগুলোতে গত চারশ বছর ধরে বিক্রি হয়ে আসত ।  মুসলমানদের কাছে অবশ্য কচ্ছপ হালাল বলে গণ্য নয় ,  কিন্তু অন্য অধিকাংশ ধর্মের অনুসারীদের কাছে কচ্ছপের মাংস এবং ডিম বিশেষ ধরনের খাবার হিসেবেই বিবেচিত হত ।  কচ্ছপের মাংস এবং ডিম গরীব জনগণের কাছে আমিষের সস্তা উৎস হিসেবে ব্যবহৃত হত ।  কচ্ছপের খোল এবং মাংস থেকে যক্ষ্মা ,  পাইলস ,  আগুনে পোড়া ,  ক্ষুধামান্দ্য ,  চোখের সমস্যা ,  সর্দি ,  ঠাণ্ডা ইত্যাদি নানা রোগের ঔষধ নির্মাণে ব্যবহৃত হত ।   ১৯৪৭ পর্যন্ত তাদের সংখ্যা বেশ ভালই ছিল ।  শহরের ভিতরে ও বাহিরে কচ্ছপ নিধন সমানে চলত ,  নিকটবর্তী জেলাগুলো থেকে কচ্ছপ ধরে ঢাকা পাঠানো হত খাদ্যসামগ্রী হিসেবে ।  বিশ শতকের শেষার্ধে দূর প্রাচ্যের দেশগুলোতেও কচ্ছপ রপ্তানি করা হত ।  এখন পর্যন্ত কচ্ছপ হচ্ছে ঢাকার একমাত্র সরীসৃপ যা ঢাকাবাসীরা স্রেফ খেয়েই বিলুপ্ত করে দিয়েছে । 
 বড়শি ,  জাল এবং বিশেষ ধরনের ফাঁদ ব্যবহার করে কচ্ছপ ধরা হত ।  মানুষ হাত দিয়েও অগভীর পানিতে তাদের ধরতে সক্ষম ছিল ,  অথবা পানির উপরে নিঃশ্বাস নেবার সময় ,  সঙ্গমের সময় ,  বা ডিম পাড়ার সময়ও ধরা হত ।  যে কচ্ছপটি মানুষ মূলত খেতো  তা হচ্ছে   Peacock - marked Softshell Turtle বা ধুম কাছিম ,  Ganges softshell Turtle বা খালুয়া কাছিম এবং  Spotted Flapshell Turtle  বা সুন্ধি কাছিম ।  এই তিন প্রজাতিই আজ শিকার এবং আবাসস্থল ধ্বংসের কারণে বিলুপ্তির সম্মুখীন ।  এছাড়া Paintd Roofed Turtle এবং Asiatic Softshell Turtle বা সিম কাছিম দেশের বিভিন্ন জায়গা থেকে ঢাকায় বিক্রির জন্য আনা হত ।  এই দুই প্রজাতিই আজ সারা বিশ্বে সংকটাপন্ন । 
 
পাখি

দৃশ্যমান পাখি
পাখির সংখ্যা এবং প্রজাতির সংখ্যা দুইই কয়েক শতাব্দী আগের ঢাকাতে আমরা আজ যা দেখতে পাই তাঁর চেয়ে অনেক বেশী ছিল ।   অতীতের ঢাকা আবাসস্থান ,  অফিস ,  দোকান আর রাস্তার চেয়ে জলা ,  বন ,  জঙ্গল ,  তৃণভূমির সমন্বয়ে গঠিত এক অপূর্ব ক্যানভাস ।  শহরের সাধারণ পাখি কাক ,  চিল ,  কবুতরের চেয়ে এই স্থান গুলোতে পানির পাখি ,  বাতাই ,  ডাহয় ,  সারস ,  মানিকজোড় ,  ঈগল ,  বাজ ,  শাহিন ,  প্যাঁচা ,  বক ,  বগাদের আধিক্য ছিল ।  মিরপুর ,  কুর্মিটোলা ,  পল্টন ও তেজগাঁওর জঙ্গল এবং সাভার ও টঙ্গির বন কয়েকশ জাতের বনের পাখির আবাস ছিল ।  কামারাঙ্গির চর ,  বেগুনবাড়ি এবং ধামরাইয়ের বাদা পানির পাখির জন্য বিখ্যাত ছিল । 

 শহর থেকে সামান্য দূরত্বে অবস্থিত বড় জলা যেমন বেলাই ,  শালদহ ,  লবণধলা ,  ঢোল সমুদ্র এবং আড়িয়াল বিল ছিল জলচর পাখির জন্য বিখ্যাত ।  বিশাল সব নদী দিয়ে ঘেরা শহরটার মধ্য দিয়ে মাকড়শার জালের মত ছড়িয়ে থাকা তাদের শাখা - প্রশাখা ,  অগণিত দীঘি আর ঝিলের সমন্বয়ে গঠিত পরিবেশ অনেক রকমের পাখি আসতো  যা আজ আমরা কেবল অভয়ারণ্যে দেখতে পাই । 

তিলা নাগঈগল
চিরতের হারিয়ে যাওয়া সেই পাখিময় বিশ্বের সামান্য ছোঁয়া পাওয়া যায় RC Tytler  ( 1818 - 72 ) এর মত পক্ষীবিদ এবং FB Simsonএর মত শিকারিদের লেখাতে ,  যারা ১৮৬০ সালের দিকে ঢাকায় ছিলেন ।  এছাড়াও কাহিনীকার  W . W . Hunter এবং সংগ্রাহক Magistrate Clayর সুবাদেও ঢাকার পাখিকূল সম্পর্কে ভাল ধারণা পাওয়া যায় ।  তাদের সেই বর্ণনা অনেক পাখি অবশ্য কেবল ঢাকা নয় ,  সারা বাংলাদেশ থেকেই বিলুপ্ত হয়ে গেছে ।  সাধারণ সরীসৃপ ও স্তন্যপায়ী প্রাণীদের তুলনায় পাখিরা মানুষের দখল করা ,  সম্পূর্ণ ঢেলে সাজানো ভূখণ্ডেও বেশী টিকে থাকতে সক্ষম ।  যার কারণে ঢাকার বাঘ ,  চিতাবাঘ ,  বুনো মহিষ ,  হাতি ,  কুমির ,  ঘড়িয়ালরা হারিয়ে গেলেও পাখিরা টিকে আছে এখনো ।  তবে স্থলচর এবং বিশালাকৃতির মাংসল  পাখিরাও শেষ পর্যন্ত সরে যেতে বাধ্য হয়েছে বা হারিয়ে গেছে ।  
আমরা এখানে সেই পাখিদের নিয়েই আলোচনা করব যারা গত কয়েক শতক ধরে ঢাকার মানুষদের কাছে সুপরিচিত ছিল কিন্তু বর্তমানে হারিয়ে গেছে বা অতি অল্প সংখ্যায় টিকে আছে ।  
দেশী ময়ূর ও লাল বনমুরগি
ঢাকার প্রান্তসীমার জঙ্গলে ও কাছের শালবনে ময়ূরেরা  ( Indian Peafowl )  থাকত ।  উনিশ শতকের শেষ পর্যন্ত এই বিশাল ,  অপূর্ব সুন্দর পাখিদের সংখ্যা এতই বেশী ছিল যে বনে তো বটেই ,  এমনকি শহরের কিনারেও দেখা যেত ।   ঢাকার একজন চিকিৎসক জেমস টেইলর ১৮৪০ সালে লিখেছিলেন ময়ূরের প্রাচুর্যের কথা ।   বর্ষাকালে পুরুষ ময়ূর লেজের বিশাল পালকগুলো ঝালরের মত মেলে ধরে এবং উচ্চস্বরে কেকার মাধ্যমে শুধুমাত্র তাদের যারা যারা কদর করত তাদেরই নয় ,  বরং অনেকের দৃষ্টি আকর্ষণের চেষ্টা করত ।   বাঘ ,  চিতা বাঘ ও অন্যান্য বুনো বিড়ালের খাবারের তালিকার ময়ূর বিশেষ অংশ দখল করে ছিল ।  বনভূমিতে এলোমেলো পড়ে থাকা বর্ণীল ,  লম্বা পালকের অস্তিত্ব যে কেবলমাত্র তাদের প্রজনন ঋতু শেষে পালক ঝেড়ে ফেলার ইঙ্গিত ডি তা নয় ,  সেই সাথে হয়ত কোন দুর্ভাগা পুরুষ ময়ূরের জীবনের শেষ মুহূর্তের কথাও জানাতো ।  পরবর্তী একশ বছরে অসাধারণ পাখিটি শহরের পার্শ্ববর্তী বন থেকে সম্পূর্ণ বিলুপ্ত হয়ে যায় ।  বাংলাদেশের শেষ দেশী ময়ূর গত শতকের আশির দশকের প্রথম দিকে মধুপুরের বনে দেখা গিয়েছিল ।  

 ( দেশী ময়ূর ) 
লাল বনমুরগি ,  যা কিনা বিশ্বের সকল গৃহপালিত মোরগ - মুরগীর পূর্ব - পুরুষ ,  তাদের বিশ শতকের প্রথম দিকেও ঢাকায় প্রচুর দেখা যেত ,  এবং শিকারে পরিণত হত ।   পোষা মুরগীর মতই স্থলচর পাখিগুলোকে ছোট ছোট দলে ভাগ হয়ে সকাল বেলা খাবার খুঁজতে দেখা যেত শহরের উত্তর প্রান্তের বনে ।  তারা আক্রান্ত হলে উড়ে গাছের মাথায় আশ্রয় নিতে বা বনের গহীনে দ্রুত বেগে ছুটে পালাতে সক্ষম ছিল ।  রঙ ঝলমলে লাল বনমোরগটি তাঁর চকচকে লাল পালক ,  ফুলে থাকা ঝুঁটির কারণে অপেক্ষাকৃত ছোট ও বিবর্ণ মুরগীর তুলনায় অনেক বেশী দৃষ্টি আকর্ষণ করত ।  

 ( লাল বনমুরগি ) 
সরব ও সুদর্শন মোরগেরা ছিল শহরতলির বাসিন্দা মগ ও অন্যান্য শিকারিদের নিয়মিত শিকার ।  ঈষৎ হলদে ও বাদামী বর্ণের বনমুরগী ভূমিতে পড়ে থাকা পাতার দঙ্গলের সাথে চমৎকার মিশে যেতে সক্ষম হলেও ,  ডিমে তা দেবার সময় তারাও অবলীলায় শিকারের সম্মুখীন হত ।  লাল বনমুরগি ঢাকা থেকে হারিয়ে গেলেও এখনো অল্প সংখ্যায় টিকে আছে মধুপুরের বনে ,  সিলেট ও চট্টগ্রামের পাহাড়ি বনে ,  এবং সুন্দরবনের কিছুটা ভাল অবস্থায় ।  
তিতির ,   বটেরা ,  বাতাই
গত কয়েকশ বছর ধরেই ঢাকার চারপাশের বনের ধার ,  পরিত্যক্ত জমি ,  ঘাসের প্রান্তর ,  আবাদি ভূমিতে কয়েক জাতের তিতির ,   বটেরা ,  বাতাইয়ের বাস ছিল ।   ছোটখাটো ,  দৃঢ় গড়নের মুরগি ধরনের এই ভূচর পাখিগুলো ঘাসের বীজ থেকেই পর্যাপ্ত খাবার জোগাড় করতে পারত ,  আবার গাছপালা ,  ঝোপঝাড়ের আত্মগোপনও করতে পারত ।  তবে জমিতে চরে বেড়ানোর কারণে সহজেই পেশাদার শিকারিদের ফাঁদে আটকা পড়ত ।  সাধারণত এই জাতীয় পাখির মাংস শিকারিদের পরিবারেই সহজপ্রাপ্ত খাদ্য হিসেবে ব্যবহৃত হত ,  যদিও ঢাকার বিত্তাশালী পরিবারের টেবিলে বুনোহাঁসের মাংসের ডিশের পাশে তাদের স্থান হত না ।  সাহেব শিকারিদের কাছে মাটিতে চর বেড়ানো লাজুক পাখিগুলো ঘাসের বনের সারাদিন অতিবাহিত করে মারার মত আকর্ষণীয় শিকার ছিল না ।  গত শতাব্দী পর্যন্তও এই জাতের পাখিরা ঢাকায় টিকে ছিল । 

মেটে তিতির  ( Grey Francloin )  
 অষ্টাদশ শতাব্দীতে FB Simson তাঁর বই Letters on sport in Eastern Bengal এ কালা তিতির   ( Black Flancolin )  ,  বাদা তিতির  ( Swamp Francolin  )  ,  রাজ বটেরা  ( King Quail )  ,  পাতি বটেরা  ( Common Quail )  এর নাম উল্লেখ করেছেন ।  ১৮৫৪ সালে পক্ষীবিদ  RC Tytler  ঢাকার পাখিদের মাঝে  মেটে তিতির  ( Grey Francloin )  এবং দাগি নাটাবটের  (  Barred ButtonQuail )   ।  এদের কেউই আজ ঢাকায় টিকে নেই ,  আর বাদা তিতির ও মেটে তিতির সারা বাংলাদেশ থেকে বিলুপ্ত ।  কয়েক প্রজন্মের শিকারি ও তাদের ফাঁদ যা করতে সক্ষম নয় নি আমরা মাত্র ৫০ বছর সমস্ত বাদা ,  ঘেসো ভূমি ,  পতিত জমিতে কংক্রিট অরণ্য গড়ে তুলে সেই কাজ করেছি ,  এই পাখিদের ইতিহাসে ঠাই দিয়ে দিয়েছি বর্তমান থেকে । 

কালা তিতির   ( Black Flancolin ) 

হাঁস ও রাজহাঁস

উত্তুরে ল্যাঞ্জা হাঁস  ( Northern Pintail ) 
শহরময় ছড়িয়ে থাকা নদী ,  খাল ,  দীঘি ও বাদা বুনোহাঁসের বিশাল ঝাঁকের জন্য বিখ্যাত ছিল ।  এছাড়া সারা বছরই পাতি শরালি  ( Lesser Whistling Duck )  ,  দেশী মেটেহাঁস  ( Indian Spot - billed Duck )  ,   ধলা বালিহাঁস  (  Cotton Pygmy . goose )  ,  নাকতা হাঁস  ( Knob - billed Duck )  ,  গোলাপি হাঁস  ( Pink - headed Duck )  হাঁসদের দেখা যেত ।   

মেটে রাজহাঁস  (  Greylag Goose ) 

দাগি রাজহাঁস  ( Bar - headed Goose ) 
তবে শীতের সময় স্থানীয় হাঁসদের চেয়ে বিপুল সংখ্যায় বেশী হাঁস ও রাজহাঁস  ,  যেমন -   দাগি রাজহাঁস  ( Bar - headed Goose )  ,  মেটে রাজহাঁস  (  Greylag Goose )  ,  রাজ শরালি (  Fulvous Whistling Duck )  ,  খয়রা চকাচকি  (  Ruddy Shelduck )  , পাতি চকাচকি  ( Common Shelduck )  ,  উত্তুরে ল্যাঞ্জা হাঁস  ( Northern Pintail )  ,  উত্তুরে খুন্তে হাঁস  ( Northern Shoveller )  ,  ইউরেশীয় সিঁথিহাঁস  ( Eurasian Wigeon )  ,  পিয়ং হাঁস  ( Gadwall )  ,  গিরিয়া হাঁস  ( Garganey )  ,  টিকি হাঁস  ( Tufted Duck )  এবং তিন জাতের ভুতিহাঁসদের  ( Pochard ) আগমন ঘটত ।  শীতের এই সমাগম যেমন পাখি বিশেষজ্ঞদের জন্য উপভোগ্য দৃশ্য ছিল ,  তেমনি ছিল শিকারিদের জন্যও ।   

মরচেরঙ ভুতিহাঁস  ( Ferruginous Pochard )  

পাতি তিলিহাঁস  ( Eurasian Teal  ) 

ধলা বালিহাঁস ( Cotton Pygmy Goose ) 
অতীতের অনেক পক্ষীবিদ ,  শিকারি ,  পর্যটক ও সাংবাদিক ঢাকার হাঁস ও রাজহাঁসদের মনোমুগ্ধকর বর্ণনা দিয়েছেন ।   ১৮৪০ সালে James Taylor লিখেছিলেন দাগি রাজহাঁসের বিশাল ঝাঁক এই জেলাতে পাওয়া যেত ।  তাদের সংখ্যা ক্রমশ হ্রাস পাওয়া সত্ত্বেও ১৯৮০ সাল পর্যন্ত মিরপুর চিড়িয়াখানার হ্রদে তাদের নিয়মিত দেখা যেত । 
 

দেশী মেটেহাঁস  ( Indian Spot - billed Duck ) 
হাঁসদের সেই বিশাল মহাসমাবেশ আজ শীতকালে দু - চারটে মৃত প্রায় পুকুরে আশ্রয় নেওয়া কয়েক হাজার সরালিতে পরিণত হয়েছে ।  বাকী সমস্ত হাঁস ও রাজহাঁসেরা ঢাকা থেকে নেই হয়ে গেছে ,  আর নাকতা হাঁস   ( Knob - billed Duck )  বাংলাদেশ থেকে বিলুপ্তির সম্মুখীন ।  গোলাপি হাঁস  ( Pink - headed Duck )  ,  যা কিনা ১৮৫৪ সালে  Tytlerএর লেখাতে ঢাকার স্থায়ী পাখি বলে উল্লেখিত ছিল ,  আজ সম্ভবত সারা বিশ্ব  থেকেই বিলুপ্ত ।   কয়েক জাতের হাঁসের বিশাল ঝাঁক এখনও উপকূল ও হাওর অঞ্চলে দেখা যায় বটে ,  কিন্তু ঢাকার ধারেকাছে নয় ।   ঢাকার সমস্ত খাল ,  হ্রদ ,  বাদা আজ চাপা পড়েছে কংক্রিটের নিচে ,  নদীর পানি এতটাই দূষিত এবং সরব জলজান দ্বারা পরিপূর্ণ যে নিজেদের নিরাপত্তা এবং স্বাস্থ্যসচেতনতা  নিয়ে সামান্যতম ধারনা থাকলেও কোন পানির পাখির কাছে তা আর আকর্ষণীয় নয় । 

 খয়রা চকাচকি  (  Ruddy Shelduck ) 
বাংলা ডাহর 
বাংলা ডাহর  ( Bengal Florican ) এক ধরনের ডাহর ( Bustard )   যারা ঢাকার উত্তরে সাভার এলাকায় অবস্থিত তৃণভূমিতে বিচরণ করত ।   লম্বা পায়ের অধিকারী ছিপছিপে মুরগীর মত দেখতে পাখিটি প্রায় দুই কিলোগ্রাম ওজনের হত ।  এটি সেই তৃণরাজ্যের পোকা ,  নানা ধরনের গিরগিটি ,  সাপ ইত্যাদি খাদ্য হিসেবে গ্রহণ করত ।  ময়ূরের মতই এটি একটি বিশালাকায় ভূচর পাখি যারা সাধারণত তাদের পাখা কেবল কোর্টশিপের সময় এবং জরুরী মুহূর্তে ওড়ার কাজে ব্যবহার করত ।  বসন্তে পূর্বরাগ  (  কোর্টশিপের )   সময় পুরুষ ডাহর দীঘল ঘাসের উপর লাফিয়ে লাফিয়ে শূন্যে ভেসে সাদা পাখা এবং ঘাড়ের চমৎকার কালো পালক প্রদর্শন করত ।  ঘাসের উপর মাঝে মাঝে লাফিয়ে এই দীর্ঘলম্ফের কারণেই শিকারিদের কাছে লক্ষ্যভেদের লোভনীয় বলে বিবেচিত হত বড় আকারের পাখিটি ।   অষ্টাদশ শতাব্দীর শেষার্ধেও এই পাখির প্রাচুর্য নিয়ে FB Simson তাঁর Letters on sport in Eastern Bengalবইতে উল্লেখ করেছেন । 
বাংলা ডাহরের নামের মাঝে বাংলা কেবল ইংরেজি  ( Bengal Florican ) এবং বাংলা ভাষায় স্থান করে নেয় নি ,  এমনকি বৈজ্ঞানিক নামেও বাংলা উল্লেখ আছে  Houbaropsis bengalensis ।  গত শতকের শুরু দিকেই অনন্য পাখিটি সাভার থেকে হারিয়ে যায় চিরতরে ।  বর্তমানে বাংলাদেশের কোথাও এটির অস্তিত্ব নেই ,  শুধু অল্প কিছু সংখ্যক আসাম ,  কম্বোডিয়া ও ভিয়েতনামে টিকে আছে ।  সারা বিশ্বে এটি সংকটাপন্ন অবস্থায় আছে ,  এবং মূলত ভারতের নেওয়া উদ্যোগের উপরেই এই ডাহরের টিকে থাকা নির্ভর করছে ।  বাংলার নামে নামাঙ্কিত এই অসাধারণ পাখিটি আর কোন সময়ই বাংলাদেশে চরে বেড়াবে না । 
সারস
ঢাকার নদীর তীর ও জলাগুলো দেশি সারস  ( Sarus Crane )  ও পাতি সারস  ( Common Crane )  - এর পরি যাজন কালে অবস্থানের সময় বিশেষ গুরুত্বপূর্ণ ছিল ।  দেশী সারস আট কিলোগ্রাম ওজনের বিশালাকৃতির পাখি এবং পাতি সারসের ওজন ছিল পাঁচ কিলোগ্রামের কাছাকাছি ।   দেশী সারস মূলত মাছ ,  ব্যাঙ ,  গিরগিটি ও বৃহদাকৃতির পোকা খেতো ,  সেখানে পাতি সারস সর্বভুক হিসেবে পোকার সাথে সাথে নরম অঙ্কুর ,  কন্দ ইত্যাদি খেত ।   দেশী সারসদের সাধারণত জোড়ায় জোড়ায় দেখা গেলেও পাতি সারসদের দলে বেঁধে বিচরণ করতে দেখা যেত ।  ট্রফি শিকারিদের জন্য  বৃহদাকৃতির পাখিগুলো খুব সহজ লক্ষ্য ছিল ।  

দেশি সারস  ( Sarus Crane )  
স্বাভাবিক ভাবেই  FB Simsonএর  Letters on sport in Eastern Bengal বইতে ঢাকার দুই ধরনের সারসের কথায় উল্লেখ আছে ।  এরা এখনও অতি অল্প সংখ্যায় বাংলাদেশে আসে ,  কিন্তু ঢাকার নদী তীরে তাদের দর্শন পাওয়া হবে বিরলতম ঘটনাগুলোর একটি ।   সারা বিশ্বেই দেশী সারসের সংখ্যা দিন দিন কমছে ,  এদের অবস্থা বর্তমানে সংকটাপন্ন । 
শকুন
গত এক হাজার বছর ধরেই শকুন ছিল ঢাকার সবচেয়ে অজনপ্রিয় কিন্তু সহজলভ্য পাখি ।   তারা ছিল শহরে বিনাবেতনে কর্মরত নিষ্ঠাবান পরিষ্কার কর্মী  ( মেথর )  ।   শকুনেরা সবসময় দ্রুতগতিতে কোন জীবের মৃতদেহ বা পচা - গলা মাংস উধাও করে খেয়ে ফেলার ব্যাপারে ছিল সদা তৎপর ।  সারা দিন আকাশে চক্কর মারতে মারতে তীক্ষ্ণ দৃষ্টিতে তারা নজর রাখত কোথায় শকুনের সেবা প্রয়োজন এবং কারও প্ররোচনা ছাড়াই জায়গামত হাজির হয়ে যেত ।  ঢাকার বাসিন্দাদের কাছে অতি পরিচিত ছিল বাংলা শকুন  ( White - rumped Vulture )  ও রাজ শকুন  ( Red headed Vulture )  ।  বিশাল ,  কদাকার পাখিগুলোর যেমন কোন প্রাকৃতিক শত্রু ছিল না ,  তেমন শিকারিদের কাছেও ট্রফি হিসেবে তারা ছিল মূল্যহীন ।  তারপরও তারা গোলাপি - মাথা হাঁস ,  বাংলা ডাহর ,  দেশী ময়ূরের মতই অতি দ্রুত বিলুপ্তির গহ্বরে চলে গেছে ।  ঢাকার আকাশে এখন কোন শকুনের ডানা নজরে আসে না ।   রাজ শকুন প্রায় ৫০ বছর আগেই নেই হয়ে গেছে ,  এবং সমগ্র বাংলাদেশে তা অতি বিপন্ন বলে গণ্য ।   শতকরা ৯৫ ভাগেরও বেশী বাংলা শকুন আজ আর নেই ,  যে কটি আছে সেগুলো আগামি কয়েক বছরের মধ্যে মারা যাবে মূলত গবাদিপশুর রোগ সারাতে ব্যবহৃত  Diclofenac নামে এক বিষাক্ত রাসায়নিক ঔষধের কারণে ।  শেষ বাংলা শকুন মারা যাবার সাথে সাথে আমরা আরও একটা পাখি চিরতরে হারাবো যার বৈজ্ঞানিক নাম ছিল Gyps bengalensis । 

বাংলা শকুন  ( White - rumped Vulture )  
চামচঠুঁটি ও কাস্তেচরা


কালামাথা  কাস্তেচরা  ( Black - headed Ibis )  ও ইউরেশীয় চামচঠুঁটি  ( Eurasian Spoonbill )  
অতীতে ব্যতিক্রমী ঠোঁটের কিছু পাখি ঢাকার হ্রদ ও জলা চষে বেড়াত ।  রণ - পা ধরনের লম্বা লম্বা পায়ের অধিকারির পাখিগুলো সাধারণত বকদের সাথে মিশে মাছ শিকার করত ,  এবং সত্যিকারের পর্যবেক্ষক ছাড়া সকলেরই নজর এড়িয়ে যেত ।  এদের মাঝে সবচেয়ে বড় আকৃতির ছিল ইউরেশীয় চামচঠুঁটি  ( Eurasian Spoonbill )  ,  যার বিশাল ঠোঁটের সম্মুখ ভাল ছিল চামচের মত ।  উনবিংশ শতাব্দীতেও   FB Simson  ও Dr James Taylor এর লেখাতে চামচঠুঁটির উল্লেখ পাওয়া যায় ।  এছাড়া আর তিন প্রজাতি কাস্তে ধরনের বিশাল ঠোঁটের অধিকারীর পাখির দর্শনও মিলত তখন ।  যাদের নাম খয়রা কাস্তেচরা  ( Glossy Ibis )  ,  কালামাথা  কাস্তেচরা  ( Black - headed Ibis )  ,  কালা কাস্তেচরা ( Red - naped Ibis )  ।  কালামাথা কাস্তেচরার সমস্ত শরীর সাদা হলেও ঘাড় ,  মাথা ও ঠোঁট কালো ।  কালা কাস্তেচরার গাঢ় ধূসর বর্ণের দেহে লাল ন্যাড়া মাথা এবং খয়রা কাস্তেচরার সুদৃশ্য খয়রা রঙের পালক দেহাবৃত থাকলে ডানাতে ধাতব সবুজ বর্ণের চকচকে পালক থাকে ।   পক্ষীবিদ RC Tytler  ১৮৫৪ সালে ঢাকাতে খয়রা কাস্তেচরার অস্তিত্ব লিপিবদ্ধ করেন এবং  Godwin Austen ১৮৭০ সালে কালা কাস্তেচরার কথা জানান ।  গত শতকেই উপরে উল্লেখিত চার প্রজাতির পাখিই ঢাকা থেকে বিলুপ্ত হয়ে যায় ।  ইউরেশীয় চামচঠুঁটি এবং কালামাথা কাস্তেচরা এখনও অল্প সংখ্যায় বাংলাদেশে উপকূলে দেখা যায় কিন্তু কালামাথা  কাস্তেচরা ও কালা কাস্তেচরা সারা দেশেই আজ অতি বিরল । 

খয়রা কাস্তেচরা  ( Glossy Ibis ) 

গগনবেড়
আজকের দিনে এটি অচিন্ত্যনীয় যে অতীতে ঢাকার হ্রদ ও জলাভূমিগুলোতে ঝাঁকে ঝাঁকে গগনবেড়রা থাকত ।  অষ্টাদশ শতাব্দীর মাঝামাঝি শময়ে ঢাকায় কর্মরত চিকিৎসক জেমস টেইলর লিখেছিলেন -  গগনবেড়এখানের সমস্ত জলার বাসিন্দা ।  গগনবেড় এক ধরনের বড় আকৃতির মেছো পাখি যারা সেই সমস্ত জায়গাতেই টিকতে পারে যেখানে ক্ষুদে ক্ষুদের মাছের বিশাল ঝাঁক আছে এবং সহজেই যাদের পানির উপরিভাগ থেকে শিকার করা যায় ।  তাদের প্রতিদিনই এক কিলোগ্রামের উপরে মাছে লাগে ।  জেলেরা ঢাকাবাসীদের জন্য মাছ ধরে বাজারে সরবরাহ করার পরেও এত এত গগনবেড়ের খাবার মত যথেষ্ট মাছ ঢাকার জলাগুলোতে যথেষ্টই ছিল ।  

বড় ধলা গগনবেড়  ( Great White Pelican )  
মানুষ ও গগনবেড়ের মাঝে মাছ ধরার কারবার অস্থিতিশীল হবার আগ পর্যন্ত বড় ধলা গগনবেড়  ( Great White Pelican )  ও চিতিঠুঁটিগগনবেড়  ( Spot - billed Pelican )  ছিল এখানের নিয়মিত বাসিন্দা ।  আজ সারা দেশের কোথাও গগনবেড়ের দেখা মেলে না ।  মাঝে মাঝে স্মৃতিকাঁতর এক জোড়া বড় ধলা গগনবেড় হয়ত জনারণ্য থেকে লুকিয়ে থাকা দূরের কোন জলাশয়ে কালেভদ্রে অতীতের পথ ধরে খানিকক্ষণের জন্য বিশ্রাম নিতে নামে ,  অতি সৌভাগ্যবান না হলে তাদেরও দেখা মেলা ভার । 
মানিকজোড় ,  মদনটাক ও শামখোল
ঢাকার জলাগুলো আরও একদল পাখির পদচারনায় মুখর ছিল যাদের খাদ্য তালিকায় মাছের চেয়ে ব্যাঙ ,  কাঁকড়া ,  ঝিনুক ,  গিরগিটি ,  সাপ ,  পোকা ,  ক্ষুদে স্তন্যপায়ী প্রাণী ও বর্জ্যের অংশই বেশী ছিল ।  এই পাখিগুলর ছিল বিশাল ঠোঁট এবং শক্তিশালী লম্বা পা ।  সাধারণত পানির কিনারে ও সিক্ত মাঠে এদের নিভৃতে টহল দিতে দেখা যেত ,   এই দলতির নাম মানিকজোড় ,  কিন্তু দলের দুই প্রজাতি  মদনটাক এবং একটি শামখোল নামে পরিচিত ।   যে পাঁচ জাতের মানিকজোড়  ঢাকায় দেখা যেত তারা হচ্ছে রাঙা মানিকজোড় ( Painted Stork )  ,  কালা মানিকজোড় ( Black Stork )  ,  ধলা মানিকজোড়  (  White Stork )  ,  ধলাগলা মানিকজোড়  (  Wolley - necked Stork )  ,   কালাগলা মানিকজোড়  ( Black - necked Stork )  ।   এছাড়া বড় মদনটাক  (  হাড়গিলা নামেও পরিচিত ,  Greater Adjutant  )   এবং ছোট মদনটাকও  ( Lesser Adjutant )   ছিল ঢাকার বাসিন্দা ।   আর ছিল খুবই পরিচিত এশীয় শামখোল  ( Asian Openbill )  ,   যার বিশেষ ধরনের ঠোঁট ,  যা ঝিনুক খোলার প্রয়োজনে এমন আকৃতি ধারণ করেছে ,  সহজেই দৃষ্টি আকর্ষণ করত ।   Dr J Taylor ,  RC Tytler ,  FB Simson গত বিংশ শতকের অনেকেই এই পাখিদের নিয়ে লিখে গেছেন । 

ছোট মদনটাক  ( Lesser Adjutant ) 
এই আট জাতের মানিকজোড়ের মাঝে একমাত্র এশীয় শামখোল বাদে আর কোনটাই বর্তমানে ঢাকাতে টিকে নেই ।  মাঝে মাঝে ছন্নছাড়া দুয়েকটি শামখোল শহরতলীতে ,  বিশেষ করে সাভারে দেখা যায় ।   

এশীয় শামখোল
বাকী সাত প্রজাতি ঢাকা থেকে নিশ্চিহ্ন হয়ে গেলেও বাংলাদেশ থেকে সম্পূর্ণ বিলুপ্ত হয় নি এখনও ।  গুটিকয়েক রাঙা মানিকজোড় এবং কালা মানিকজোড় মাঝে মাঝে শীতকালে পদ্মা ও যমুনার তীরে দেখা যায় ।  বাকী তিন প্রজাতি অপেক্ষাকৃত বিরল হলেও মাঝে মাঝে দেশের কোন জনবিরল স্থানে দেখা যায় ।  আর মদনটাকদের মাঝে সুন্দরবনে ছোট মদনটাক কিছু পরিমাণে টিকে আছে ,  যদিও বড় মদনটাক গত তিরিশ বছরেও বাংলাদেশে দেখা যায় নি ।   সারা বিশ্বেই মানিকজোড়দের সংখ্যা ক্রমাগত কমতেই আছে । 
 

 কালা মানিকজোড় 
ঘাস পাখি
ঢাকা থেকে চিরতের হারিয়ে যাওয়া অগণিত ক্ষুদে পাখির মাঝে আমরা এখানে মূলত একটা পাখি নিয়ে কথা বলব যার নাম বাংলা ঘাসপাখি  (  Roufous - rumped Grassbird ,  Graminicola bengalensis )  ।   সেই বিশেষ পাখিকে নিয়ে আলোচনার মূল কারণ ২টি ,  প্রথমত তাঁর বৈজ্ঞানিক নাম রাখা হয়েছে বাংলার নামে ,  দ্বিতীয়ত এটি বিংশ শতাব্দীর মাঝামাঝি শময়ে ঢাকাতেই আবিষ্কৃত হয়েছিল ।    যদি RC Tytler পাখিটি উনি নাকি Dr Jerdon  কে প্রথম আবিস্কার করেছেন সেই নিয়ে বিতর্ক শুরু করেছিলেন ।  এই ক্ষুদের পতঙ্গভুক পাখিটি চিহ্নিত করা খুবই দুরূহ কারণ এটি ঘাসের রাজ্যে ঝোপ থেকে ঝোপে উড়ে বেড়িয়ে খাদ্য সংগ্রহ করে ,  এবং ঘাসের আড়াল থেকে বেরোয় না বললেই চলে ।   বাংলা ঘাসপাখি নিয়ে  RC Tytler লিখেছিলেন  –  ১৮৫২ সালে ঢাকাতে এই পাখি সংগ্রহ করার পরে বর্ণনা ও অংকনচিত্র  Mr Blythএর কাছে পাঠিয়ে দিই ।  ঢাকার ঘাসের রাজ্য এদের দেখা প্রায়ই মেলে ।  মনে হয়  Dr Jerdonএর Birds of Indiaতে Graminicola bengalensis নামের যে পাখিটি আছে এইটিই সেই বিশেষ পাখি । 
ঢাকার ঘাস এবং ঝোপঝাড়ের সাথে সাথে বাংলা ঘাসপাখিও সম্পূর্ণ নির্মূল হয়ে গেছে ,  যদিও কারও জানা নেই কেমন করে এমনটা হল ,  বা শেষ পাখিটি চাক্ষুষ কে করেছেন ।  সৌভাগ্যক্রমে পাখিটি এখনও বাংলাদেশে আছে ,  বিশেষ করে টাঙ্গুয়ার হাওরের প্রান্তসীমার গাছপালায় ।  এছাড়ারাও আরেক জাতের ঘাসপাখি  ,  শতদাগি ঘাসপাখি  ( Bristled Grassbird )  বিংশ শতাব্দীর শেষভাগ পর্যন্ত ঢাকায় দেখা যেত ।  এখন বাংলাদেশের কোথাও পাখিটিকে দেখা যায় না ।  গত শতাব্দীতে  আরও দুটি ক্ষুদে পাখি লালটুপি ছাতারে (  Chestnut - capped Babbler )  ,  হলদেচোখ ছাতারে  ( Yellow - eyed Babbler )  ঢাকা থেকে বিলুপ্ত হয়ে গেছে ।  খুবই কম মানুষই আজ পর্যন্ত এই চার পাখির ঢাকা থেকে নাই হয়ে যাওয়া এবং একটির দেশ থেকে নিশ্চিহ্ন হয়ে যাওয়া খেয়াল করেছেন ,  এবং তাই নিয়ে দুশ্চিন্তা করেছেন । 
টিকে থাকা পাখিরা - 
যদিও গত চারশ বছর হারিয়ে যাওয়া পাখির মিছিল আমাদের শোকার্ত করে তোলে ,  কিন্তু এখন পর্যন্ত টিকে থাকা পাখিদের নিয়ে আমরা আশাবাদী ও উল্লসিত হই ।  একজন সচেতন পর্যবেক্ষক ঢাকার যেখানেই গাছ ,  ঝোপ ,  ঘাস টিকে আছে সেখানেই  দৈনন্দিনের সুপরিচিত পাখি ছাড়াও বিরল কিছুর দেখা পেতেই পারেন ।  সমস্ত শহর কংক্রিটে মুড়ে ,  সমস্ত পানিতে বিষ ঢেলে দূষিত করার পরেও বর্তমানে ঢাকায় প্রায় ২০০ প্রজাতির পাখি দেখা যায় ,  যা এক কথায় অবিশ্বাস্য । 
একবিংশ শতাব্দীর শুরুর দিকে বিগত কয়েক শতাব্দীতে সাধিত পরিবেশের ভয়াবহ ক্ষতি  থেকে কিছুটা হলেও উত্তরণ ঘটছে ঢাকার খুব ধীরে ধীরে ।  নগর পরিকল্পনাকারীরাও শহরের কিছু স্থানে নালা ,  জলা ,  সবুজ ঝোপ ইত্যাদি ফিরিয়ে নিয়ে আসার চেষ্টা করে যাচ্ছেন ।   যদিও তা করা সম্ভব হয় তাহলে এই শহর শুধু মাত্র মানুষের বসবাসের জন্যই শ্রেয়তর হবে না ,  শীঘ্রই ক্ষুদের ঘাসপাখি ও জলের পাখির উপস্থিতিও দেখা দিবে ।    
যদি আমরা সচেতন সুনাগরিক হবার চর্চা ধরে রাখি ,  হয়ত এই শহরে একদিন ফিরে আসবে চকাচাকি ,  ভুতিহাঁসের ঝাঁক ,  যার জন্য ঢাকা একদা বিখ্যাত ছিল । 
References : 
Taylor ,  J .  Surgeon 1840 .   A Sketch of the Topography  &  Statistics of Dacca ,   ( Orphan Press ,  Huttmann )  ,  Calcutta ,  India ,  pp . 19 - 33 ,  45 ,  66 - 8
Tytler ,  R .  C .  1854 .  Miscellaneous notes on the fauna of Dacca ,   ( The Annals and Magazine of Natural History ,  vol .  2 ( 14 )  )  ,  Dehli ,  pp .  168 - 177
W .  W .  Hunter A .  1877 .  Statistical Accounts of Bengal ,  vol V .  Districts of Dhaka ,  Bakarganj ,  Faridpur and Maimansinh ,   ( Trubner  &  Co .  )  ,  London ,  pp . 22 - 31
Simson ,  F .  B .  1882 .  Notes on Birds Found near Dacca ,   ( Ibis vol .  4  ( 6 )  )  ,  London ,  pp . 84 - 95
Simson ,  F .  B .  1886 .  Letters on Sport in Eastern Bengal ,   ( R .  H .  Porter )  ,  London ,  pp . 55 - 61
Allen ,  B .  C .  1912 .  Easteern Bengal District Gazetteers Dacca ,  Allahabad ,  India ,  pp .  8 ,  21 ,  68 
Rizvi ,  S .  N .  H 1969 .  East Pakistan District Gazetteers Dacca ,   ( East Pakistan Govt .  Press )  ,  Dhaka ,  pp .  29 - 31
জেমস টেলর ,  ১৯৭৮ ,  কোম্পানি আমলে ঢাকা ,  মোহাম্মদ আসাদুজ্জামান অনুদিত ,  বাংলা একাডেমী ঢাকা
Ahmad ,  Y .  A .  1981 .  With the Wild Animals of Bengal ,   ( Y S Ahmad )  ,  Dhaka ,  pp .  24 - 5 ,  33 - 4 ,  42 - 9 ,  65 - 71
Grove ,  R .  H .  V .  ,  Damodaran and S .  Sangwan ,  1998 .  Nature and the Orient ,  the Environmental History of South and Southeast Asia ,   ( Oxford University Press )  ,  Delhi ,  pp .  243 - 8 ,  426 - 9
অনুপম হায়াৎ ২০০১ ,  নওয়াব পরিবারের ডায়েরিতে ঢাকার সমাজ ও সংস্কৃতি ,  বাংলাদেশ কো - অপারেটিভ বুক সোসাইটি লি ,  ঢাকা
Kabir ,  S .  M .  H .  ,  E .  U .  Haque and M .  A .  Islam ,  2010 .  Wildlife of Dhaka .  In :  Environment of Capital Dhaka -  Plants Wildlife Gardens Parks Open Spaces Air Water Earthquake  ( Ed .  Md .  Anwarul Islam )  ,  Asiatic Society of Bangladesh  ( Celebration of 400 Years of Capital Dhaka Series 6 )  ,  Dhaka ,  pp .  83 - 128; ISBN :  978 - 984 - 33 - 1558 - 8 . 
  (  ঢাকা মহানগরীর ৪০০ বছর পূর্তি উপলক্ষে এশিয়াটিক সোসাইটি অফ বাংলাদেশ কতৃক প্রকাশিত Environment of Capital Dhaka  গ্রন্থের Wildlife of Dhaka অধ্যায়টি পড়ে মুগ্ধ হয়ে তখনই লেখক ইনাম আল হকের কাছ থেকে সেটি বঙ্গানুবাদের অনুমতি আদায় করি ।  অসাধারণ এই লেখাটির মূল মেজাজ হয়ত আমার দুর্বল বাংলাতে পাঠকেরা পাবেন না ,  কিন্তু মূল তথ্য এবং সবুজ ঢাকার কিছুটা ছোঁয়া পাবেন সেই আশা রাখতেই পারি ।  
ব্যবহৃত সমস্ত আলোকচিত্র বাংলাদেশ বার্ড ক্লাবের কয়েকজন সদস্যের তোলা ,  ক্লাবের আর্কাইভ থেকে কেবলমাত্র এই লেখাতে ব্যবহারের জন্য নেওয়া হয়েছে ।  অন্য কোথাও ব্যবহার করতে হলে মূল আলোকচিত্রগ্রাহকের অনুমতি নিতে হবে ।  
অনুবাদটি করতে আমার দুই মাসের অধিক সময় লেগেছে ,  কোন সময় সাগরে  জাহাজে ভেসে ,  কোন সময় উপকূল ট্রলারে ,  চলন্ত ট্রেনে ,  বাসে ,  নিভৃতে লেখার টেবিলে আস্তে আস্তে কাজটি করার সময় মূল লেখার জন্য লেখক কী অপরিসীম পরিশ্রম করেছেন ,  নিখুঁত তথ্য ইতিহাসের আঁধার থেকে আলোতে আনার জন্য কী পরিমাণ নিষ্ঠার পরিচয় দিয়েছেন তা ভেবে বিস্মিত হয়েছি ।  ইনাম আল হক কে অনেক অনেক ধন্যবাদ এই অসামান্য কাজটি করার জন্য ।  
সেই সাথে আশা রাখছি একদিন বাংলাদেশের প্রতিটি অঞ্চল নিয়ে ,  সমগ্র দেশ নিয়ে এমন তথ্যবহুল কাজ সম্পাদিত হবে ।   ) 






রথীন্দ্রনাথ ঠাকুরের অপূর্ব আত্মজীবনী   On the Edges of Time



স্বাস্থ্য উদ্ধারের জন্য চিকিৎসকের পরামর্শে রবীন্দ্রনাথ ১৯১২ সালে শিলাইদহ কুঠিবাড়ীতে অবস্থান করেছিলেন দীর্ঘ সময়ের জন্য ।  কষ্টকর চিন্তাসাধ্য লেখালেখির উপরে নিষেধাজ্ঞা থাকায় তিনি তখন নিজের কিছু কবিতা ইংরেজিতে অনুবাদ করেছিলেন ।  মূলত ১০টি ভিন্ন ভিন্ন কাব্যগ্রন্থ থেকে কবিতাগুলো নেওয়া হলেও এর অর্ধেকই ছিল গীতাঞ্জলির । 
সেই সময়ে কেউই তাঁকে বিরক্ত করতে যেত না ,  কেবল এক বৈষ্ণবীর মাঝে মাঝেই দেখা করতে আসতেন ,  যাকে গুরুদেব সাধনা এবং অন্যান্য লেখাতে স্থান দিয়ে অমর করে রেখেছেন ।  তারা দুজন জীবন ,  দর্শন ,  ধর্ম ইত্যাদি নিয়ে কথা বলতেন ।  বৈষ্ণবীর সরলতা রবি ঠাকুরকে ব্যপক প্রভাবিত করেছিল ।  যেমনটা তাঁকে করেছিল বাউল দর্শন । 
কবিপুত্র রথীন্দ্রনাথের মতে সেই সরলা গ্রাম্য বৈষ্ণবীর সাথে কথা বলেই হয়ত ১০টি কাব্যগ্রন্থ খুঁজে খুঁজে বিশেষ কয়েকটি কবিতা বেছে নিয়ে ,  অতি বিশেষ ভঙ্গিতে আত্মিক ভাবে ইংরেজিতে নিবেদন করেছিলেন ।  যা Song Offerings নামে প্রকাশিত হয়ে নোবেল সাহিত্য পুরষ্কার পেয়েছিল ।  এবং সেই অনুবাদের সরলতাই প্রবল ভাবে আকৃষ্ট করেছিল কবি ইয়েটস কে এবং সমগ্র পাশ্চাত্যকে । 
কী অসাধারণ কাহিনী ।  জল ও মাটির ঘটনা ।  এমন সব আড়ালের অসংখ্য কাহিনী ও রবীন্দ্রনাথকে উপলব্ধির চেষ্টা করেছেন স্বয়ং তার জ্যেষ্ঠ পুত্র রথীন্দ্রনাথ ঠাকুর  ,  বিশ্বভারতী কতৃক ১৯৫৮ সালে ইংরেজিতে প্রকাশিত বইটির ছত্রে ছত্রে আছে এমন চমক ও বিশ্বকবিকে বোঝার চেষ্টা ।  বইয়ের প্রথম পাতাতেই আছে রথীন্দ্রনাথের জন্মের আগে আগেই  ১৮৮৮র নভেম্বরে ঠাকুর পরিবারের পারিবারিক খাতায় লেখা হিতেন্দ্রনাথ ঠাকুরের লেখা ,   -  রবি কাকার সন্তান হবে একটি ছেলে ,  মেয়ে নয় !   যদিও বাবার বড় ছেলের কিন্তু পরিবারের সকল ভাইদের মাঝে ছোট হওয়ায় রথী অন্যদের কতৃত্বের মাঝেই বেড়ে উঠেছিলেন ।  এরপর ছোট ছোট প্যারাতে অসাধারণ ঠাস বুনটের নান্দনিক সব বাক্যে রথী লিখেছিলেন তার ঠাকুরদা ,  কাকা ,  বাবা ,  অন্যান্যদের নিয়ে  । 

 ( সপুত্রক রবীন্দ্রনাথ ) 
 জানিয়েছেন কী করে তলস্তয়ের মত ঋষি সুলভ চেহারা ও গাম্ভীর্য নিয়ে কীভাবে দিজেন্দ্রনাথ ঠাকুর সাইকেল নিয়ে ভিড় ঠেলে পার্ক স্ট্রিটে জেতেন ,  কীভাবে বন্ধুদের দাওয়াত করে বাসায় জানাতে ভুলে যেতেন এমন সব রসঘন ঘটনা ।  মহর্ষি দেবেন্দ্রনাথ সবাইক বাদ দিয়ে তার কনিষ্ঠ পুত্রকে ,  যে কিনা মূলত একজন কবি ,  জমিদারি দেখাশোনার জন্য তা যেমন রবীন্দ্রনাথের ভাতা মাসে ১০০ রূপী বেড়ে যায়  ( আগে ছিল ২০০ রূপী )  ,  কিন্তু সেই সাথে বাড়ে তার উপরে অনেকের ঈর্ষাও ।  
বইয়ের অনেকখানি জুড়ে আছে শিলাইদহের সুশীতল বর্ণনা ।  পদ্মার ঢেউ আর চরের গল্প ।  বাচ্চাবেলার মাস্টারদের কথা ।  বিশেষ করে মিঃ লরেন্স নামে ইংরেজের কথা যিনি হাজার হাজার রেশম পোকার সাথে এক বাড়ীতে থাকেন  (  এই ব্যাপারে আবার উৎসাহ পেয়েছিলেন ঐতিহাসিক অক্ষয় কুমার মৈত্রয়র কাছ থেকে )  ,  মাস্টারদের কাছে বাচ্চারা ইংরেজি ,  সংস্কৃত ও গণিত শিখত ,  কিন্তু বাংলা পড়ত সবাই স্বয়ং কবিগুরুর কাছেই ।   শিলাইদহে নিয়মিত বেড়াতে আসতেন দিজেন্দ্রলাল রায়  ( যিনি কবিগুরুকে এক জমিতে আলু চাষের পরামর্শ দিয়েছিলেন ,  আলু তখনও বাংলায় এক অজানা ফসল )  ,  বিজ্ঞানী জগদীশ বসু ( যিনি প্রতিদিন সকালে চরে ভ্রমণে যেতেন ,  এবং অনেকগুলো কচ্ছপের ডিম দিয়ে নাস্তা করতেন ,  সেই সাথে কাছিমের মাংস পেলে খুব খুশী হতেন )  ,  অক্ষয় কুমার মৈত্রেয়  (  রাজশাহীতে কর্মরত আইনজীবী এবং বাংলা ইতিহাস চর্চার দিকপাল )  সহ অনেকেই ।  
নদীয়া ,  পাবনা ,  ফরিদপুর ,  রাজশাহী ,  বগুড়া ও উড়িষ্যার কটক পর্যন্ত ছড়িয়ে থাকা জমিদারিতে রবি ঠাকুর এমন ব্যবস্থা নিয়েছিলেন যাতে প্রজারা সরাসরি তার সাথে দেখা করতে পারে ।  সেই এলাকার অন্যতম প্রধান অর্থকরী ফসল আঁখ মাড়ানোর জন্য Tagore and Co চেষ্টা করেছিল বিশেষ মোটর চালিত যন্ত্র চালু করতে ,  যা গরুর গাড়িতে করে পরিবহণ করা হত ,  যদিও ম্যানেজার অনেক টাকাপয়সা নিয়ে সটকে পড়ায় পুরো কোম্পানি লাটে ওঠে এবং রবি ঠাকুরের সারা জীবনের একমাত্র ব্যবসায়িক প্রচেষ্টা থেমে যায় ।  
শিলাইদহের এক অজানা ঘটনার কথা রথী বর্ণনা করেছেন এইভাবে  ,  হঠাৎ ব্যপক ঝড় শুরু হল ,  ঝড় থেকে বাঁচার জন্য একটা সরু খাল মত জায়গা যাকে দহ বলে সেখানে নৌকা প্রবেশ করানো হল ।  তিন দিনের মাথায় ঝড়ের প্রকোপ একটু কমলে বাবা নৌকার ডেকে হাঁটাচলা করে দেখছিলেন কী অবস্থা ।  হঠাৎ তিনি চিৎকার করে উঠলেন নদীর মাঝখানে এক ডুবো ডুবো মানব শরীর দেখে ,  যার ছিল বিশাল লম্বা চুল ।  
বাবা সাথে সাথে মাঝিদের একটি ডিঙ্গি নিয়ে সেই ডুবন্ত নারীকে উদ্ধার করতে বললেন ।  ঝড়ের মাঝে কেউ একাজ করতে রাজী না হওয়ায় বাবা খুবই বিরক্ত হলেন এবং নিজেই ডিঙ্গির মধ্য লাফিয়ে নেমে যাত্রা করতে উদ্যত হলেন ।  তখনও সবাই দাঁড়িয়েই ছিল ।  কিন্তু আমাদের মুসলিম বাবুর্চি অন্যদের কাপুরুষ বলে গালাগাল করে বাবাকে সাহায্য করতে গেলে অবশেষে আরও কজন তাঁর সাথে যোগ দিল ।  যখন তাঁরা সেই ডুবন্ত নারীর কাছে পৌঁছালেন দেখা গেল সে উদ্ধার হতে মোটেও রাজী নয়  !  আসলে বেচারি আত্মহত্যার চেষ্টা করছিল  !  !  !  বাবা আবিস্কার করলেন মহিলা তারই এক প্রজার স্ত্রী ।  কোন এক অজানা অভিমানে পানিতে ডুবে মরতে গিয়েছিলেন ।  তাঁর স্বামীকে তলব করা হল ,  বাবা স্বয়ং সেই স্বামীর সাথে কথা বললেন ।  তাঁরা একসাথে বাড়ী ফিরে তো গেলই ,  এবং স্বামীপ্রবরটি তাঁকে আর কোনদিনই অসুখী হতে দেন নি ।   শিলাইদহ ও এর অধিবাসীদের জীবন থেকেই গল্পগুচ্ছের অনেক গুলো ধারণা পেয়েছিলেন কবি ।  

 বিখ্যাত বাবার জীবনের দুই ভাগে ভাগ করেছেন তার পুত্র ,  প্রথম ভাগে তরুণ রবি যে সৃষ্টিশীলতা খুঁজে চলেছে আর দ্বিতীয় ভাগে প্রাপ্তবয়স্ক রবি ,  কিন্তু সবসময় তার প্রথম ও প্রকৃত ভালবাসা ছিল এই সবুজ ডাঙ্গার প্রতি ,  ঘন বাঁশঝোপ ছাওয়া শান্তিময় গ্রাম ,  জাদুময় নদীর মায়াময় চর ,  বুনোহাঁসের ডাকে যা থাকে সরগরম ,  এগুলো তিনি দেখতেন তার নৌকা পদ্মা থেকে ।   শিলাইদহ ,  শাহজাদপুর ,  পতিসরের ৩ কুঠিবাড়ি থেকে কর্মচারীদের বয়ে আনা সমস্ত হিসাবই কবি খুব দ্রুত শেষ করে সবসময় লেখালেখিতে ফিরে যেতেন ।  সন্ধ্যার পড়ে কিছুটা বিশ্রাম নিয়ে ছেলে রথীকে নিয়ে বসতেন নৌকার ডেকে ,  মেতে উঠতেন আলাপচারিতায় ।  আর কবিসম্রাট সবসময়ই বইয়ের লাইব্রেরী সাথে নিয়ে ঘুরতেন বিশেষ করে ভাষা ,  নৃতত্ত্ব ,  নানা বিজ্ঞানের বই ,  ইংরেজি ও সংস্কৃত ক্ল্যাসিক উপন্যাস ইত্যাদি ,  কিন্তু কোন সময়ই বাংলা বা ইংরেজিতে হালকা ধাঁচের কিছু পড়তেন না ।  
 স্মৃতির মণিকোঠা হাতড়ে নানা ধরনের রঙবেরঙের স্মৃতি আমাদের দিয়েছেন রথীন্দ্রনাথ ,  যেখানে আছে বাবার কাছে সাঁতার শেখার গল্প ,  আবার বাবার সাথে হিমালয় যাবার স্মৃতি ,  শান্তি নিকেতনের প্রথম দিকের গল্প ,  যে প্রতিষ্ঠান চালাতে যেয়ে তার মায়ের প্রায় সমস্ত গহনা বিক্রি করতে হয়েছিল ।  
লেখার ফাঁকে ফাঁকে নিজের ব্যক্তিত্ব সম্পর্কে আলগোছে ছবি এঁকে গেছেন রথীন্দ্রনাথ ,  প্রকৃতিকে তুলনা করেছেন এক হিংসুটে প্রেমিকার সাথে ,  যার কাছে কেবলমাত্র একাকী একটি পরিষ্কার মন নিয়ে গেলেই দর্শন পাওয়া সম্ভব হতে পারে ।  প্রতিটি গাছ ,  প্রতিটি পাখির ডাক কীভাবে তাঁকে উজ্জীবিত করে তার মনকাড়া বর্ণনা ।  কেমন কাতর ভাবে ময়নার খোঁজে শাল বনে বা পতঙ্গের ডাকে তন্ময় হয়ে হারিয়ে যাবার জন্য নিজেকেই আহ্বান করেছেন রথি তা পাঠককে আসলেই ব্যকুল করে তোলে ।  
 বঙ্গভঙ্গের বিরুদ্ধে সারা জাতির জেগে ওঠা বিশেষ করে তাতে বিশ্বকবির সক্রিয় অংশগ্রহণ ,  দেশাত্মবোধক গান লেখা  ,  স্বদেশী আন্দোলনের জন্য অর্থ সংগ্রহ ইত্যাদির বয়ানসহ ভারতবর্ষের স্বাধীনতা সংগ্রাম নিয়ে রবীন্দ্রনাথের চিন্তাভাবনা ,  বিশ্ব - ভারতীর ভূমিকা ইত্যাদি লিখেছেন তিনি নির্মোহ পর্যবেক্ষকের দৃষ্টিতে ।  
১৯০৬ সালে রথী কৃষিবিজ্ঞানে উচ্চতর শিক্ষার জন্য মার্কিন যুক্তরাষ্ট্রে গমন করেন ,  ইউনিভার্সিটি অফ ইলিনয়ের উদ্দেশ্যে টেলিগ্রাম করে  শিকাগো স্টেশনে তাদের সাথে সাক্ষাৎ করার জন্য জানিয়েও সেখানে পৌঁছে তিনি এবং তাঁর  সঙ্গী কাউকেই পেলেন না  !  পরে আবিস্কার হয় যে  যা টেলিগ্রাফ অপারেটরকে রথী জানিয়েছিলেন যে তারা দুইজন ছাত্র India থেকে আচ্ছেন ,  সেটাকে বুদ্ধিমতী অপারেটর সুন্দর করে Indiana করে দিয়েছিল !  যেহেতু Indiana  শিকাগোর পাশেই তাই কেউ তাদের স্বাগতম জানাবার জন্য স্টেশনে যাবার প্রয়োজন অনুভব করে নি ।  
১৯০৯ সালে মার্কিন দেশ থেকে ফেরার পরেই রথী তাঁর বাবার সাথে শিলাইদহে যান ,  যে ভ্রমণ নিয়ে উচ্ছসিত রথী বলেছেন সেখানে বাবা ছাড়া আর কেউই ছিল না ,  বিশাল নৌকায় ভেসে বিশেষ করে প্রতিটি সন্ধ্যায়ই আমরা জগতের নানা বিষয় নিয়ে আলোচনায় মেতে উঠতাম ।   বাবার পরামর্শেই ১৯১০ সালে রথী প্রতিমাকে বিয়ে করেন ,  এটিই ছিল ঠাকুর বাড়ীর কোন সদস্যের প্রথম বিধবাবিবাহ ।  
কয়েক বছর পরে পাকাপাকি ভাবে শান্তিনিকেতনে চলে আসেন রথী ,  কিন্তু তাঁর কিছুদিন এক ব্যবসায় জড়িয়ে নিজের এক বিশেষ শখের সাথে বেশ জড়িয়ে ছিলেন -  গতি !  নতুন নতুন মডেলের গাড়ীর নিয়ে দূরদুরান্তের গন্তব্যে চলে যেতেন মূলত দ্রুতগতিতে চালাবার নেশায় ।  
স্ত্রী মারা যাবার পর রবীন্দ্রনাথ বেশ ভেঙ্গে পড়েছিলেন ,  নিজের স্বাস্থ্যের দিকে তাঁর কোন নজরই ছিল না বলা চলে ।  সেই সাথে বিশ্বভারতীর চিন্তা তাঁর শারীরিক ,  মানসিক ছাড়াও অর্থনৈতিক ভাবেও দুর্বল করে ফেলেছিল ।  এক পর্যায়ে স্বাস্থ্য বেশী খারাপ করলে তাকে পূর্ণ বিশ্রামের জন্য শিলাইদহে পাঠানো হয় ।  তার পরের ঘটনা দিয়েই তো লেখাটি শুরু হয়েছে ,  তাঁর পুনরাবৃত্তি না করে আমরা চলে যাই রবীন্দ্রনাথের স্বাস্থ্য উদ্ধার করে কোলকাতা ফিরে আসার পর তাদের বিলেত যাত্রার বর্ণনাই ।  
১৯১২র ২৭মে সবাই মিলে বোম্বে থেকে জাহাজে চাপেন ,  আম রবি ঠাকুরের বিশেষ প্রিয় বিঁধায় আলফানসো  জাতের এক ঝুড়ি আম কেবিনে নিয়েছিলেন রথী ।   লন্ডনে পৌঁছে তারা প্রথম বারের মত পাতাল রেলে চাপেন চ্যারিং ক্রস স্টেশন থেকে ,  বিজ্ঞানের এই আবিস্কার তাদের করে ছিল মুগ্ধ ,  বিস্মিত ।  কিন্তু এই ফাঁকে গীতাঞ্জলী এবং তাঁর সেই ইংরেজি সংস্করণ  The Gardener এর মূল পাণ্ডুলিপি হারিয়ে ফেলেন রথী ,  যা পরদিন সবার নজরে আসে !  অবশেষে লাগেজ অফিসে সেই পান্ডুলিপির ব্যাগ পাওয়া যায় ,  তা না পাওয়া গেলে ঘটনাপ্রবাহ কোনদিকে যেতে তা নিয়ে বেশ একটু রগড়  করে নিয়েছেন রসিক রথী ।  
সেবার লন্ডনে রবি দর্শনে আসেন ইয়েটস ,  এইচ জি ওয়েলস ,  মেসফিল্ড ,  পরবর্তীতে লরেন্স অফ অ্যারাবিয়া খ্যাত টি ই লরেন্স ,  এজরা পাউন্ড ,  মে সিনক্লেয়ার প্রমুখ ।  যেবার বার্টান্ড রাসেলের সাথে রবি ঠাকুরের প্রথম দেখা হয় ,  কেবল তাঁর সাথে দেখা করার জন্যই কেম্ব্রিজ থেকে এসেছেন এটা বলে রাসেল দুম করে প্রশ্ন কর বসেন  ” Tagore ,  what is beauty ?  ”   ,  প্রশ্নের আকস্মিকতায় রবীন্দ্রনাথ খানিকক্ষণ নীরব থেকে তাঁর মতামত ব্যক্ত করেন এবং পরবর্তীতে এই নিয়ে মূল্যবান প্রবন্ধও রচনা করেন ,  যা তাঁর বইয়ে স্থান পায় ।    এক ভোজসভায় জজ বার্নাড শ এবং রবি ঠাকুরকে পাশাপাশি আসনে বসিয়ে সবাই আশা করেছিল দারুণ বুদ্ধিদীপ্ত এবং রসঘন আলাপের ফুলঝুরি কিন্তু  সেবার মস্ত কথা রবিকেই চালাতে হয়েছিল ,  বার্নাড শ ছিলেন সম্পূর্ণ নিশ্চুপ কিন্তু পরের বার কুইনস হলে এক সঙ্গীত সভায় পেছন থেকে রবি ঠাকুরকে বেশ জোর দিয়ে পাকড়াও করে মুখোমুখি দাড় করিয়ে দিয়ে প্রশ্ন করল ,   ” চিনতে পারছেন ,  আমি বার্নাড শ ?  ”    !  !  
এর পরের অধ্যায়ে রবি ঠাকুরের ভ্রমণ পিপাসার উপরে বিশেষ আলোকপাত করেছেন রথী ,   শিশুকাল থেকে রবি একটানা বাড়ীতে থাকতে পছন্দ করতেন না ।  বাবা ও স্ত্রী নিয়ে ১৯১২ ,  ১৯২০ ,  ১৯২৪ ,  ১৯২৬ ,  ১৯৩০ সালে একসাথে দূর দেশ ভ্রমণে যান ।  ১৯৩২ সালে ইরান ও ইরাক ভ্রমণে রবীন্দ্রনাথ প্রতিমাকে সাথে নিয়ে যান ।   যদিও ১৯১২ সালের  বিলেত ভ্রমণের কথা বিশেষ ভাবে স্মরণ করেছেন রথী ,  কারণ এর পরপরই গীতাঞ্জলীর জন্য সাহিত্যে নোবেল পান বিশ্বকবি ,  এবং এর পরে তারা ইউরোপে আবার আসেন ১৯২০ সালে ।  সেই দুটি বছর তারা ইউরোপের প্রায় সকল দেশেই পদার্পণ করেন ,  সেই সাথে শীতের সময়ে মার্কিন দেশেও ।  
১৯২০ সালের দিকে রবীন্দ্রনাথের বইয়ের জার্মান সংস্করণ তখন লাখ লাখ কপি বিক্রি হচ্ছে জার্মানিতে ,  রয়্যালটি বাবদ মিলিয়ন মিলিয়ন ডয়েস মার্ক জমেছে ব্যাংকে ।  তাঁকে জানানো হল যুদ্ধের পর মার্কের দাম খুব দ্রুত কমে যাচ্ছে  ( তখন বেশ কিছু দিন দিনে দুইবার বেতন দেওয়া হত ,  যাতে মার্কের দাম আবার কমার আগে মানুষ কিছু বাজার করতে পারে )  ,  এখন কি কর্তব্য । 
রবীন্দ্রনাথ ইউরোপ ভ্রমণের এক পর্যায়ে যখন জার্মানিতে পোঁছালেন ততদিনে সেই মিলিয়ন মিলিয়ন ডয়েস মার্কের দর কমে হয়ে গেছে দশ হাজার রুপী  !  !  ! 
বন্ধুরা উপদেশ দিল ,  এই টাকায় ব্যাভারিয়ান বন্ড কিনে নাও ,  তাতে কিছুটা সাশ্রয় হবে ।  যখন বণ্ড কেনার সিদ্ধান্ত হল তখন ব্যাঙ্ক জানালো রবি ঠাকুরের টাকা কমে এখন হয়েছে মাত্র কয়েক আনা ,  এবং তারা অ্যাকাউন্টটি বন্ধ করে দিতে বাধ্য হচ্ছেন  !  ! 
এই প্রসঙ্গে কবি পুত্র রথীন্দ্রনাথ লিখেছেন -  বাবা একবার কোটিপতি হয়েই গেছিলেন ,  কিন্তু ভাগ্যিস সেই বিপর্যয় তাঁকে বেশীদিন সহ্য করতে হয় নি  ! 

ইতিমধ্যে নানা ভাষায় অনুবাদের কারণে রবির কিরণ আদরণীয় হয়ে উঠেছে সারা মহাদেশেই ।    দক্ষিণ ফ্রান্সের বেলাভূমিতে অবস্থানের সময় এক জেলেকে জাল শুকাতে দিয়ে বই পড়তে দেখায় কৌতূহলী হয়ে সে কী পড়ছে জিজ্ঞাসা করায় সে উৎফুল্ল স্বরে বলেছিল ,   ” ভেব না আমি কোন রোমান্টিক আবর্জনা পড়ছি ,  এটা রবি ঠাকুরের লেখা ,  নাম ডাকঘর !  ”  
উপমহাদেশীয় সেনাবাহিনীর এক অফিসার রথীকে জানিয়েছিল ইউরোপে অনেকখানে যেখানে তাঁর সৈন্যদল নিয়ে ট্রেন থেমেছিল ,  তরুণীরা এসে ফলের ঝুড়ি ও ফুলের তোড়া উপহার দিয়ে চিৎকার করে বলতে  ” ঠাকুরের দেশের মানুষদের জন্য ”  ।   বইটিতে এক পাতা জুড়ে রাখা হয়েছে প্রথম বিশ্বযুদ্ধে নিহত তরুণ কবি উইলফ্রেড ওয়েনের মা সুসান ওয়েনের একটি মর্মস্পর্শী চিঠি ,  যেখানে যুদ্ধযাত্রারত তরুণ কবিকে রবি ঠাকুরের কবিতা কতটা প্রভাবিত করেছে তাঁর নিটোল বর্ণনা ঠাই পেয়েছে ।   ১৯১৩ সালে নোবেল পুরষ্কার পাবার পরে রবি ঠাকুর নিয়ম মোতাবেক সশরীরে সুইডেন আজাব্র আমন্ত্রণ রক্ষা করতে না পারায় যুদ্ধ শেষে ১৯২০ সালে যখন ফের ইউরোপ যাত্রা শুরু করেন তখন সিদ্ধান্ত হয়েছিল যে সেযাত্রায় প্রথম দেশটিই হবে সুইডেন ।  এবং উত্তর সাগর ধরে জাহাজে করে নরওয়ের বিখ্যাত বের্গেন শহরে যাবার সিদ্ধান্তও নেওয়া হয় ।   নানা কারণে পরবর্তীতে নরওয়ে যাবার পরিকল্পনা বাতিল করে কয়েক ঘণ্টার নোটিশে প্যারিস যাত্রা করেন তারা ,  এবং কয়েকদিন পরেই বেশ কিছু খবরের কাগজের কাটিং পান রথী যেখানে কবি গুরুর নরওয়ের বের্গেন শহরের ভ্রমণের সচিত্র বিশাল রিপোর্ট ছাপা হয়েছিল  !  !  ভুয়া সংবাদ ছাপা যে নতুন কিছু নয় তা সেই সময়ও স্মরণ করেছেন রথী ।  
প্যারিসে থাকার সময়ও বিখ্যাত চিত্তাকর্ষক লোকদের সাথে তাদের সাক্ষাৎ চলতেই  থাকে ।  বিশেষ সখ্য গড়ে ওঠে প্রফেসর  Le Brun এবং প্রফেসর ফসেটের সাথে  ,  যাদের উভয়েরই তাদের তরুণী স্ত্রীর সাথে পরিচয় ঘটেছিল রবি ঠাকুরের কবি অনুবাদ করতে যেয়ে এবং শেষ পর্যন্ত পরিণয় লাভও করে !  ফলে রবি হয়ে উঠেছিলেন তাদের সম্পর্কের সেতু ।  এছাড়া রবীন্দ্রনাথ বিশেষ উৎসাহী ছিলেন আদ্রে জিদ এবং রোম্যা রল্যার সাথে সাক্ষাতের জন্য ।   সেই সাথে তারা উপভোগ করেন সেজান ,  মানে ,  রদ্যা ,  রেনোয়া ,  ভ্যান গগ ,  রদ্যা প্রমুখ শিল্পীর কাজ ,  যা ছিল সেই সময়ে আলোচনার  অন্যতম বিষয়বস্তু ।  এদের মাঝে ভিনসেন্ট ভ্যান গগের কাজের বিশেষ ভক্ত হয়ে ওঠেন রথী । 
১৯২৪ সালে ঠাকুর পরিবারের সাথে দেখা হয় আর্জেন্টিনার কবি ভিত্তোরিয়া ওক্যাম্পোর ,  যিনি ছিলেন ল্যাতিন আমেরিকার অন্যতম আলোচ্য কবি এবং সেই সাথে রবীন্দ্রনাথের গুণমুগ্ধ ভক্ত ।  রবির যে কোন ইচ্ছা পূরণে ভিত্তোরিয়া ছিলেন অতি ব্যগ্র ।  পেরু সরকারের আমন্ত্রণে জাহাজে করে পেরু যাত্রার সময়ই ভিত্তোরিয়া ওক্যাম্পোর চাপাচাপিতেই রবীন্দ্রনাথ আর্জেন্টিনায় তাঁর আতিথ্য গ্রহণ করতে বাধ্য হন ,  যদিও ভিত্তোরিয়ার মূল যুক্তি ছিল এই স্বাস্থ্য নিয়ে আন্দেজ পাড়ি দিয়ে পেরুতে যাওয়া কবিগুরুর জন্য ঝুঁকিপূর্ণ হতে দাড়াতে পারে  (  পরে যা সঠিক প্রমাণিত হয় )  ,  কিন্তু এই ঘটনার কারণে পেরু এবং আর্জেন্টিনা সরকার মাঝে বড় আকারের রাজনৈতিক টানাপোড়নের সৃষ্টি হয় ।   আর্জেন্টিনা থেকে ফেরার পথে ভিত্তোরিয়ার ইচ্ছা অনুযায়ী একটি বিশেষ চেয়ার রবীন্দ্রনাথ সাথে করে নিয়ে আসেন ,  যা জীবনের শেষ পর্যন্ত তিনি ব্যবহার করেছিলেন ,  এবং সেই চেয়ার নেওয়া সম্ভব করার জন্য জাহাজের কেবিনের  দরজা অপসারণ করে বিশেষ কায়দায় সেটিকে কেবিনে স্থাপন করা হয়েছিল ।  ১৯৩০ সালে রবীন্দ্রনাথ তাঁর চিত্রকর্মের প্রদর্শনীর জন্য প্যারিসে অবস্থানের সময়ে ভিত্তোরিয়া ওক্যাম্পোর সাহায্যেই তা সুচারু ভাবে সম্পন্ন করতে পেরেছিলেন ।  
সুইডেন ভ্রমণে সময় সুইডেনের রাজা ছাড়াও নোবেল জয়ী লেখক ন্যুট হামসুন ,  পর্যটক লেখক স্বেন হেদিন প্রমুখের সাথে তাদের আলোচনা হয় ।  রবীন্দ্রনাথ নিজেও হেদিনের ভ্রমণকাহিনীর  বিশেষ ভক্ত ছিলেন ।   সুইডিশ সরকার রবি ঠাকুরকে  মিলিটারি সমুদ্র বিমানে করে বার্লিন নিয়ে যেতে চাইলে হেদিনের ঐকান্তিক প্রচেষ্টায় তা ভেস্তে যায় এবং তারা ট্রেনে করে জার্মান গমন করেন ,  কারণ হেদিন দেশপ্রেমিক হলেও সুইডিশ বিমানের উপর ভরসা করতেন না ! 
এর মাঝে চেক দেশে এক মজার ঘটনা ঘটে ,  কবিকে পরিবহন করা গাড়িটি হঠাৎ যান্ত্রিক গোলযোগের কারণে থেমে যায় এবং সেখানেই এক বাড়ীর মালিক এসে গাড়ী সারাই করার সময়টুকু কবিকে তাঁর বাড়ীতে অবস্থানে জন্য আমন্ত্রণ জানান ,  কিন্তু শেষ পর্যন্ত দেখা যায় তা ছিল ফটো সাংবাদিকদের তৈরি একটি ফাঁদ ,  তারা যথেচ্ছ ছবি তোলার পরে কবিকে রেহাই দেয় ।  যদিও রথী বলেছেন ,  সেই দিন কয়েকটি ছিল রবীন্দ্রনাথের সেরা আলোকচিত্র ।  পশ্চিমের অনেক শহরেই লোকেরা ফিসফিস করে বলত ,  মানুষটা একেবারে আমাদের প্রফেটের মত দেখতে ।  
১৯২৬ সালে মুসোলিনির আমন্ত্রণে ইতালি সফরে যান রবি ঠাকুর ,  যা সারা বিশ্বে ব্যপক ভুল বোঝাবুঝির সৃষ্টি করে ।  স্পেশাল ট্রেনে করে তাদের নেপলস বন্দর থেকে রোমে নিয়ে যাওয়া হয় ,  এবং সেখানে এঁকের পর এক সাক্ষাৎকার চলতে থাকে ।  এক পর্যায়ে রথী এবং প্রশান্ত মহালনবীশের মনে সন্দেহ জাগে যে গুরুদেব যা বলছেন স্থানীয় খবরের কাগজে তা বিকৃত ভাবে ছাপা হচ্ছে ,  ফলশ্রুতিতে ইতালির অন্যতম পণ্ডিত দার্শনিক Benedetto Croceর সাথে সংগোপনে কয়েক ঘণ্টা একাকী আলোচনা করেন গুরুদেব এবং ফ্যাসিস্ট মুসোলিনি সরকারের উদ্দেশ্য কিছুটা বুঝতেও সক্ষম হন ।   এমন সব রোমাঞ্চকর ভ্রমণের পর রথী আবার ফিরে আসেন এই বাংলায় ,  আত্রাই নদীর তীরে পতিসরে ।  এবং পরের অধ্যায়গুলোতে বিশেষ ভাবে চিত্রিত করার চেষ্টা করেন তাঁর অতি বিখ্যাত বাবার মানসলোককে - 
 সাবলীল ভাবেই তিনি স্বীকার করেছেন যে  ” It is not easy to understand a man of genius ”  ,  এবং রবীন্দ্রনাথের সুক্ষ মনন বোঝা যে সহজ ছিল না তা দেখিয়েছেন কিছু উদাহরণ দিয়ে ।  সেইসাথে এও বুঝেছেন তা ভক্তকূল পরিবেষ্টিত অবস্থায় থাকলেও রবি ঠাকুর সবসময়ই বন্ধুর জন্য তৃষ্ণার্ত ছিলেন ,  যার সাথে তাঁর মন মিলে ,  যার কাছে মনের কথা বলা যায় ,  কিন্তু সেই সন্ধান তিনি আজীবন করেই গেছেন কেবল ।  
একবার মহর্ষি দেবেন্দ্রনাথ ঠাকুর  ছোট ছেলে রবিকে ডেকে তাঁর কবিতা শুনতে চান ।  সেদিন ঘণ্টার পর ঘণ্টা রবির স্বকণ্ঠে আবৃত্তি শুনে তাঁর চোখ দিয়ে জল গড়িয়ে পড়ে ,  এবং মহর্ষি জানান তিনি রাজা হলে রবিকে যথোপযুক্ত পুরষ্কার দিতেন ,  কিন্তু তিনি যা সেই হিসেবেই অন্তত এই কবিতাগুলি বই হিসেবে প্রকাশ করার দায়িত্ব নিতে চান ।  কবিতাগুলি নৈবেদ্য নামে প্রকাশিত হয় ,  এবং এর বেশ কিছু গীতাঞ্জলীর ইংরেজি অনুবাদে ঠাই পায় ।  
রথীর মতে রবীন্দ্রনাথ কোন সময়ই তাঁর সন্তানদের সাথে রুক্ষ ব্যবহার করতেন না ।  বিশেষ করে মারধোরের কোন বালাইই ছিল না ।   সারা জীবনে মাত্র ৩ বার বাবাকে তাঁর উপর রাগ করেছিলেন রবি ঠাকুর -  একবার শিশুকালে স্নান করা নিয়ে মায়ের সাথে নিত্য ঝামেলা করলে একবার রথীকে তিনি একটি আলমারির উপরে বসিয়ে রাখেন ,  এতেই তাঁর শিক্ষা ঘটে !  ২য় বার শিলাইদহে দুর্গা পূজার সময় নৌকা নিয়ে পাবনা গিয়ে ফেরার পথে পথ হারিয়ে বিপদে পড়লে ,  পরে রাত ২ টার পরে তারা ফিরতে সক্ষম হলে হারিকেনের আলোয় দেখেন নদীর তীরে অপেক্ষমাণ বাবা রাগী মুখ ,  যদিও তিনি রথীর সাথে সেই সাথে একটি শব্দও বিনিময় করেন নি ।   আরেকবার শান্তি নিকেতনের তরুণ শিক্ষকদের  নিয়ে একটি পিকনিকের পর অনেক দেরী করে ভোর বেলা ফিরলে কেউই সেদিনের নির্ধারিত ক্লাস নিতে সক্ষম না হওয়ায় গুরুদেবকে অবস্থা ব্যাখ্যা করার জন্য রথী গেলে তিনি কেবল প্রশ্ন করেছিলেন ,   তোমাদের ভাল লেগেছে তো ?  সেই এক প্রশ্নেই শান্তি নিকেতনের শৃঙ্খলা ভঙ্গ হওয়ার যে তিনি কত বিরক্ত তা ফুটে উঠেছিল ।  
শান্তি নিকেতন চালাবার জন্য স্ত্রীর গহনা ছাড়াও নিজের স্বর্ণের হাত ঘড়ি চেইন সহ বিক্রি করতে বাধ্য হন রবি ঠাকুর ।  অনেক পরে ১৯১০ সালে এই ঘড়ির ক্রেতা মহিলা রথীর বিয়েতে উপহার দেন ,  যা রথীন্দ্রনাথ সারা জীবন সযত্নে রক্ষা করেছেন ।  

 ( রথীন্দ্রনাথ ঠাকুর
 ) 
মাত্র ৪১ বছর বয়সে পাঁচ সন্তানের জনক রবীন্দ্রনাথ বিপত্নীক হন ,  যার মধ্যে কনিষ্ঠ সন্তান ছিল মাত্র ৮ বছর বয়স্ক ।   কিন্তু কঠোর শৃঙ্খলাপরায়ণ কবির দিন শুরু হত ভোর চারটায় ,  রথী অবাক হয়ে জানিয়েছেন কী করে রবীন্দ্রনাথ প্রায় একই সাথে কবিতা ,  গান ,  প্রবন্ধ ,  উপন্যাস ,  গল্প লিখতে পারতেন ।  সকাল ছিল তার সবচেয়ে উৎফুল্ল সময় ,  যখন তিনি প্রায়ই অতিথিদের সাথে হাস্যরসে মেতে উঠতেন ।   যদিও তার পড়ার সময় ছিল রাত ।   বেশ রাত করে পড়তেন প্রতিদিনই ।  দিতে চার থেকে পাঁচ ঘণ্টা ঘুমই যথেষ্ট ছিল তাঁর জন্য ।  এবং প্রায় কোন কিছুই রবির চিন্তাজাল কে ছিন্ন করতে সক্ষম হত না ,  দেখা গেল কোন অসমাপ্ত কবিতা বা গল্প ফেলে এক ঘণ্টা কোন কাজ করে এসে ফের সেখান থেকেই শুরু করছেন ।  তাঁর বিশ্রামের একমাত্র লক্ষণ ছিল যখন তিনি গান রচনা করে তাতে সুরারোপ করতেন ।  শেষ বয়সে চিত্রকর্ম আঁকাও একটা বিশ্রামের মতই ছিল ।  
বাবা রবির যে জিনিসটা পুত্র রথীকে সবচেয়ে বেশী অভিভূত করেছে তা হচ্ছে জীবনে এক মুহূর্তের জন্যও তিনি বড় হওয়া থামান নি ।  সব সময়ই নিত্য নতুন ধারণা প্রয়োগ করেছেন লেখাতে ,  অনেক সময়ই বেশ বৃদ্ধ বয়সেও ।   রবীন্দ্রনাথের এক কবিতায় আছে কবিকে তাঁর জীবনীগ্রন্থে খুঁজে পাওয়া যাবে না ,  সেই কথা স্মরণে রেখেই যেন রথী বইটির শেষ লাইনে বলেছেন ,   ”  কবিতাগুলোই হচ্ছে তাঁর জীবনের গল্প ,  এবং আমাকে এই বলেই শেষ করতে হচ্ছে যে তাঁর রচিত সর্বশ্রেষ্ঠ কবিতা ছিল তাঁরই যাপিত জীবন ।   ” 

  (  এই দুর্লভ বইটি ভারত থেকে আমাকে ফটোকপি করে বাঁধিয়ে এনে দিয়ে অফেরতযোগ্য ঋণে ঋণী করেছেন অদিতি কবির খেয়াদি ,  এই লেখাটি তারই জন্য ।  
ব্যবহৃত ছবিগুলো নেট থেকে নেওয়া ।  
আর  অবশ্যই তাকে স্মরি ,  ২৫ বৈশাখে যার আগমন ঘটেছিল -  সর্বদাই -  প্রতিদিন ,  প্রতিক্ষণ ।    )  







বিশ্বের উচ্চতম বেসক্যাম্প থেকে




গভীর রাত ,  নিস্তব্ধ নিঝুম ,  প্রকৃতির ডাকের বেগে ঘুম ভেঙ্গে গেছে ,  ঘুম জড়ানো চোখে তাবু থেকে বাহির হয়ে পাথরের আড়ালে হালকা হবার চেষ্টারত ,  কোন হুঁশ নেই বললেই চলে ,  হঠাৎ সামনে দিকে চোখ গেল ,  তারপর মাথার উপরে ,  মনে হল একরাশ ঠাণ্ডা জল ঢেলে দেয়া হয়েছে মাথার উপরে ,  পেটের ভিতরে ফরফর করে উড়াল দিল একরাশ প্রজাপতি ,  আর সারা শরীর এক অজানা কারণে ভীষণ ভাবে কাঁটা দিয়ে উঠল — 
এই ঠাণ্ডার মাঝেই কুল কুল করে চিকন ঘামের ধারা নামল মেরুদণ্ড বেয়ে ,  আর উত্তেজনায় হৃৎপিণ্ড রক্ত সরবরাহ করতে লাগল দ্বিগুণ গতিতে ,  মুখ খুলে হাঁ করে নিঃশ্বাস নিয়ে ধাতস্থ হবার চেষ্টা করতে করতে কেবল বুঝতে চাইলাম আমি কোথায় ?  
যে দৃশ্যটি সেই মুহূর্তে আমার চোখের সামনে ছিল তা মস্তিস্কের নিউরনে অক্ষয় খোদিত হয়ে গেছে বাকী জীবনের জন্য -  -  -  আকাশ ভরা অন্তত নক্ষত্র বীথি ,  আমাদের ছায়াপথ আকাশগঙ্গার অনেকখানিই স্পষ্ট দেখা যাচ্ছে ,  বাকী অর্ধেক ব্যতিক্রমী উজ্জলতায় ঢাকা পড়ে গেছে আধখানা চাঁদের আলোয় ,  সামনের বরফঢাকা একাধিক সুউচ্চ পর্বতশৃঙ্গ ,  চাঁদের আলোয় ধুলোবালিহীন বাতাসে নিজের ঝকঝকে স্পর্ধিত অস্তিত্ব জানান দিচ্ছে ,  পায়ের নিচ থেকেই শুরু হয়েছে ঘন পেজা মেঘের ভেলা  ,  দূরে সরু হিমবাহ মৃত ড্রাগনের মত আঁকাবাঁকা নিথর পড়ে আছে ।  এমনটি দেখেছি আমি আগেও ,  একাধিকবার !  কিন্ত কোথায় ? 
এমন দৃশ্য কেমন স্বপ্নেই দেখা সম্ভব ,  তাই তো সারা শরীর কাঁটা দিয়ে উঠেছিল ,  কোথায় দেখেছি এমন !  কেমন যেন চির চেনা দৃশ্যপট ।  ঐ তুষারঢাকা কুমারী পর্বতশৃঙ্গ ,  দূরের অথচ কাছের জ্যোতিস্কের দল ,  মেঘের ভেলা ,  সবই যে ভীষণ পরিচিত ।  ঘটনাটির বিস্তার কিন্তু কয়েক মুহূর্তমাত্র ,  ভাবতে ভাবতেই অতল চিন্তায় তলিয়ে যেয়ে তাবুতে ঢুকতেই ঝা করে বিদ্যুৎ চমকের মত মনে পড়ে গেল কোথায় দেখেছি এই দৃশ্য -  সিনেমার পর্দায় !  একাধিকবার কল্পকাহিনী নিয়ে নির্মিত সিনেমায় ,  ভিনগ্রহের আকাশ এমনই হয় !  ঠিক এমন ,  ঝকঝকে  নক্ষত্রের হাঁট ,  জ্বলজ্বলে চাঁদ ,  বরফপর্বত ।  কিন্তু আমি কোথায় ?  
তাবুর পরিচিত পরিবেশে ,  স্লিপিং ব্যাগের উষ্ণতায় সম্বিত ফিরে আসল ,  চট করে এই অবিস্মরণীয় ঘটনা হেডল্যাম্প জ্বেলে লিখতে লাগলাম রোজনামচার পাতায় ,  বিশ্বের উচ্চতম অ্যাডভান্স বেস ক্যাম্পে ,  প্রায় ৬০০০ মিটার বা ২০ , ০০০ ফুট  (  ৫৭২০ মিটার চুলচেরা মাপ )  উচ্চতায় আধো জাগো ,  আধো ঘুমো তন্দ্রার মাঝে ।  

বিশ্বের ৬ষ্ঠ উচ্চতম পর্বতশৃঙ্গ তিব্বতের চৌ য়ূ  (  ৮২০১ মিটার )  বিজয় অভিযানের অংশ হিসেবে নেপালের কোদারি সীমান্ত দিয়ে তিব্বতে প্রবেশের পর গাড়ী দিয়েই আমরা ৪৯১০ মিটার উচ্চতায় অবস্থিত চৌ য়ু বেস ক্যাম্পে পৌঁছাই ,  যেখানে সারা গ্রীষ্মের জন্য গোটা কয়েক তাবু ফেলা হয়েছে ,  পাশেই সমানে জাবর কাটছে ইয়াকের দল ।  




সেখানে একরাত কাটিয়ে এই উচ্চতায় খানিকটা ধাতস্থ হয়ে বেশ ক - কাপ লবণ চা খেয়ে পরদিন পদব্রজে যাত্রা শুরু হল অ্যাডভান্স বেস ক্যাম্পের দিকে যাকে সংক্ষেপে এবিসি  (  Advance Base Camp  =  ABC )    ।  বাংলাদেশ থেকে এই ঐতিহাসিক যাত্রায় দুইজনের দলে পর্বতারোহী এম এ মুহিত এবং আমি ,  তারেক অণুর সাথে আছে দুইজন শেরপা । 

  এর আগে অবশ্য কয়েকটা জনপদে থেমে এক থেকে দুই রাত করে অতিবাহিত করতে হয়েছে এমন উচ্চতার কম অক্সিজেনের পাতলা বাতাসের সাথে খাপ খাওয়ানোর জন্য ,  সেই ফাঁকে চলত প্রতিদিন খানিক সময় নিয়ম করে হাঁটাহাঁটি যাতে ফুসফুস ধীরে ধীরে খাপ খাইয়ে নিতে পারে পরিস্থিতির সাথে ।    



উল্লেখ্য তিব্বতে অবস্থিত পর্বতটির  অ্যাডভান্স বেস ক্যাম্প বিশ্বের উচ্চতম বেস ক্যাম্প  (  বেস ক্যাম্প হচ্ছে সেই স্থান যেখান থেকে মূল অভিযান পরিচালিত হয় ,  সাধারণত অভিযাত্রীরা কয়েক সপ্তাহ থেকে কম অক্সিজেনের বাতাসের সাথে খাপ খাইয়ে রক্তে অতীব প্রয়োজনীয়  হিমোগ্লোবিনের সংখ্যা বাড়াতে পারেন ,  সেই সাথে এখান থেকেই তারা বেশী উচ্চতার ক্যাম্প ওয়ান ,  পরবর্তীতে ক্যাম্প টু ,  ক্যাম্প থ্রী তে যেয়ে আবার ফিরে আসেন ,  মূল অভিযানের সমস্ত রসদ ,  অক্সিজেন ,  বড় তাবু সবই এখানে থাকে )  ,  

এভারেস্ট বেসক্যাম্পের উচ্চতা যেখানে তিব্বতে ৫১৫০ মিটার এবং নেপালে ৫৩৬৪ মিটার ।   বলা চলে এটি পর্বতারোহীদের কাছে এটি একটি শহর মত ,  এখানেই রঙবেরঙের তাবু ফেলে আশ্রয় নেয় পাহাড় ছোঁয়ার নেশায় মত্ত পৃথিবীর মানুষেরা ,  এখানেই শেষ বারের মত মেলে বাবুর্চির রান্না করা গরম খাবার ,  গোসলের ঈষদুষ্ণ জল ,  সেই সাথে বাড়তে থাকে শারীরিক সক্ষমতা ।  

 কিন্তু এই বেস ক্যাম্পে পৌঁছানোকেই বলা চলে এক মহা অ্যাডভেঞ্চার ,  সে এক মহাঝক্কির কাজ ,  ইয়াকের কাঁধে আমাদের যাবতীয় মালসামান ,  যার মধ্যে আমার ল্যাপটপও বর্তমান ,  দুই হাতে হাঁটার দুই লাঠিসহ যাত্রা শুরু করেছি বিশ্বের উচ্চতম পর্বতমালায় ।  যতই উপরের দিকে যাওয়া হচ্ছে ততই ক্রমশ মন্থর হয়ে আসছে হাঁটার গতি এবং কষ্টকর হয়ে উঠছে পরবর্তী পদক্ষেপ ।   


এর আগে মুহিত ভাই বেশ কবার হিমালয়ের নানা পর্বতশৃঙ্গ আরোহণ করায় এবং এর চেয়ে বেশী উচ্চতায় অভিযান চালানোর অভিজ্ঞতা থাকায় তার জন্য খুব বেশী কষ্টকর না হলেও আমার এর আগের সর্বোচ্চ উচ্চতার অভিজ্ঞতা ছিল আল্পসের ম ব্লা শৃঙ্গ  (  ৪৮৪৮ মিটার )  যার ফলে প্রতি পদক্ষেপের সাথে ব্যক্তিগতভাবে আমার অর্জন হচ্ছে এক নতুন রেকর্ড !  যদিও তাতে  বিন্দুমাত্র আহলাদিত হবার সুযোগ পাচ্ছি না ,  বরং থেমে থেমে জলপান করার মাঝেই যেন খুঁজে নিচ্ছি বেঁচে থাকার সার্থকতা ।  

আমাদের সাথে একই সাথে যোগ দিয়েছেন জাপানীদের একদল ,  স্পেনের বাস্ক জাতির বন্ধু ,  শেরপারাতো আছেনই পথপ্রদর্শক হিসেবে ।  ডাঙ্গায় তোলা মাছের মত খাবি খাচ্ছে যাত্রীদের কমবেশি সকলেই ,  কিন্তু যাত্রা অব্যাহত রয়েছে এর মাঝেও ।   এক পর্যায়ে দেখা মিলল বিশাল ঘুমন্ত হিমবাহের যার অবশ্যম্ভাবী প্রবল নিম্নদিকে ধাবিত গতিপথের জন্য সৃষ্ট গ্রাবরেখার উপর দিয়েই কোটি কোটি পাথর খণ্ড মাড়িয়ে যাত্রাপথ করে নিতে হচ্ছে ।  


এমনভাবে প্রায় পুরো দিন যাত্রার পর দেখা মিলল দূর পর্বতের গায়ে ঝুলে থাকা বেশ কিছু তাবুর দর্শন মিলল যাদের চারপাশ ঘিরে ছিল ঝিলমিল করতে থাকা প্রার্থনা পতাকা  ( Prayer Flag )   ,  কাঙ্খিত গন্তব্য দৃষ্টিসীমায় চলে আসায় অ্যাড্রিনালিনের প্রবাহ বেড়ে উল্লসিত করে তুলল সবাইকে । 

 যদিও আরো ঘণ্টাখানেক লাগল আমাদের দলের জন্য নির্ধারিত জায়গা খুঁজে বাহির করতে ,  যেখানে যাবার পরপরই আমাদের দলের শেরপারা শুরু করেছে তাবু খাটানো ,  যদিও দলের মূল রান্নার স্থান ও খাবার ঘর ,  গোসলের স্থান এবং টয়লেট বেশ আগেই  স্থাপন করা হয়েছিল ।  

না না ,  এমন সব কথা শুনে আলিসান কিছু কল্পনা করার দরকার নেই ,  সেগুলো সবই নানা আকারের তাবু ,  গোসলেরটা বলা চলে কেউই ব্যবহার করতাম না ,  এত উচ্চতায় যেখানে শ্বাস নেওয়া মুশকিল ,  জল গরম করে শরীরে ঢালার আগেই জুড়িয়ে ঠাণ্ডা হয়ে যায় ,  সেখানে গোসলের হুজ্জতে না যাওয়াটাই শ্রেয়তর মনে হয়েছিল ।  আর টয়লেট ?  সেটিও মহা অস্বস্তিকর এক ক্ষুদে তাবু ,  পাথরের খাঁজের মাঝে কায়দা করে স্থাপন করা ,  সেটির নিচের ফাঁকা জায়গা বর্জ্যে ভর্তি হয়ে গেলে আবার তাবু সরিয়ে সুবিধজনক জায়গায় স্থাপন করা হয় ।  এবং সেই বিশেষ জায়গায় যেতে হলে নাকে টিস্যুপেপার  (  যাকে এক নামী সাহিত্যিক বলেছেন হাগজ )  চাপা দিয়ে যাওয়া আবশ্যক । 

যাক সে কথা ,  আমাদের তাবুর জায়গায় ফিরে আসি ,  চমৎকার বাড়ীটি প্রায় প্রস্তত ,  আগামী কয়েক সপ্তাহের জন্য এইতো আমাদের বাড়ী ,  জীবন ধারনের আশ্রয় ।  প্রত্যেক পর্বতারোহীর জন্য আলাদা আলাদা তাবু ,  কিন্তু নিয়মিত দেখা হবে সকলের খাবার সময় আর চায়ের আড্ডায় । 

 নিজের আস্তানা খাঁড়া হতে দেখে টলোমলো পায়ে খাবার তাবুতে তখনকার বরাদ্দ গরম ফলের রস পান করার জন্য যেতেই হড়হড় করে পাকস্থলীর সমস্ত পদার্থ গলিত তরলের রূপ ধরে মুখ দিয়ে ছিটকে বেরিয়ে এল !   একটু ধাতস্থ হতেই দেখি রান্নার কাজে নিয়োজিত গোমবু দাজো  দাঁত বাহির করে বলছে এই বেস ক্যাম্পের উচ্চতায় বাতাসে অক্সিজেনের পরিমাণ সী লেভেলের স্রেফ অর্ধেক ,  অনেককেই এই পোড়া চোখে দেখলাম পা দিয়েই বমি করে তারপর স্বাগতম জানাল !  

কি আপদ !  কিন্তু তখন কি আর জানি বিপদের সবে শুরু — 
অবসাদ ধুয়ে ফেলে হতক্লান্ত অবস্থাতেই তাবুর ভিতরে  স্লিপিং ব্যাগসহ অতি প্রয়োজনীয় জিনিসপত্র কোনমতে ব্যাকপ্যাক থেকে বাহির করে আবার খাবার ঘরে গেলাম সবার সাথে দেখা করবার এবং মুখে কিছু দেবার জন্য ।  দেখা হল ব্রাজিলের বিখ্যাত পর্বতারোহী পল কোয়েলহো  (  আলকেমিস্টের সেই লেখকের নাম )  এবং তার স্ত্রী হেলেনা কোয়েলহো ,  পল অনেক বছর আগেই চৌ য়ু আরোহণ করেছিলেন আবার এসেছেন হিমালয়ের অমোঘ টানে ,  আছে অস্ট্রিয়ার তরুণ অ্যান্ডি ,  অস্ট্রেলিয়া থেকে আসা মেসনারের মত এক মুখ দাড়িওয়ালা  প্যাট্রিক এবং সেই সাথে ৭২ বছর বয়স্ক জাপানী মাতসুমোতো ।   দলের বাকী দুই জার্মান সদস্য সেবাস্তিয়ান এবং টলস্টেন ইতিমধ্যেই হাইকিং করে ১ম ক্যাম্পে চলে গেছে । 

  গরম গরম মুরগীর স্যুপের সাথে টিনের সব্জি আর ভাত অনেক ঘণ্টার অভুক্ত পেটে যেতেই আরেকবার বমনবন্যা নড়িয়ে দিল আমার অস্তিত্বের ভিত ।  মুহিত ভাইয়ের পরামর্শে এযাত্রা হালকা কিছু খেয়ে বিশ্রাম নিতে সোজা তাবুতে ফিরে গেলাম ।   

এযাত্রা আপনাদের জানিয়ে দিই ,  অক্সিজেনের অভাব জিনিসটা কেমন - 
অক্সিজেনের অভাবে মানব দেহের কি হয় ?  দেহ অসাড় হয়ে পড়ে ,  চলে না ।  এটা কেমন কথা ,  জলজ্যান্ত দেহ এমনি এমনি স্থবির হয়ে গেল !   সহজ উদাহরণ দিই -  পেট্রল না থাকলে একটা গাড়ীর কি হয় ?  জ্বালানী না থাকলে আবার কি হবে ,  গাড়ী স্টার্ট নিবে না ,  এক জায়গায়ই পড়ে থাকবে ।   এখন কল্পনা করুন আমাদের দেহ একটা গাড়ী ,  তাহলে ব্রেন বা মগজ তার ইঞ্জিন আর জ্বালানী হচ্ছে অক্সিজেন  (  অবশ্যই খাদ্য থেকে সে শক্তি লাভ করে ,  কিন্তু অক্সিজেন ছাড়া সেটিও অসম্ভব )   ।  এখন যদি বাতাসে অক্সিজেন স্বাভাবিকের চেয়ে অর্ধেক হয়  (  এভারেস্ট শীর্ষে এক তৃতীয়াংশ !  )  তাহলে কি ঘটবে সহজেই অনুমেয় ,  আপনার সমস্ত কাজকর্ম অত্যন্ত ধীর হয়ে যাবে ,  এবং কোন কিছুই করতে ইচ্ছে করবে না ।  
 এবিসির প্রথম দিন দুই আমার এক গ্লাস পানীয়  (  ফলের রস অথবা জল )  পান করতেই প্রায় পনের থেকে বিশ মিনিট সময় লেগেছে )  ,  কিন্তু কিভাবে এবং কেন ? 

  টেবিলের উপর পানীয়ের গ্লাস ,  চিন্তা করছি সেটা পেটে গেলে একটু ভাল বোধ হবে  (  পর্বতে সুস্থ থাকার প্রথম নিয়ম প্রচুর পরিমাণে জলপান করা )  ,  কিন্তু মগজের অন্য অংশ বলছে খামোখা বসে আছে বসে থাক ,  আবার হাত বাড়িয়ে গ্লাস তুলে এনে ঠোঁটের কাছে ধরে মাথা ঝুঁকিয়ে সেই তরল গলাধঃকরণ করে আবার গ্লাসটি নামিয়ে রাখা অনেক ঝক্কির কাজ ।  আবার মস্তিস্কের অন্য অংশ হিসাব কষে বলল -  কিন্তু ভাল হতে চাইলে ,  পর্বতে উঠতে চাইলে ,  সবচেয়ে বড় কথা বেঁচে থাকতে চাইলে পান করতেই হবে !  আবার অন্য অংশের ভেটো দেবার পালা ।   এই দন্ধের মাঝে পড়ে সামান্য এক কাজটিতেই চলে যেতে মূল্যবান ২০টি মিনিট ।  এবং অনেক ক্ষেত্রেই গ্লাস হাতে নিয়ে ঠোঁটের কাছে এনেও বেশী ভারী বোধ হওয়ায় আবার নামিয়ে রাখতাম ,  সেই দৃশ্যগুলো এখন মনে পড়লে স্লো - মোশন ছায়াছবির কথা মনে হয় !  

সেই সাথে রাতে মুত্রত্যাগের জন্য টয়লেট পর্যন্ত কেউই যেতে রাজী না ,  তাই পাথরের আড়ালে সেটি সারলেই চলে ,  কিন্তু আঁধারকালে তীব্র ঠাণ্ডায় আর মস্তিষ্ক সেই ঝামেলাটুকু পোহাতে না চাইলে তাবুর ভিতরে একাধিক বড় বোতল রাখা থাকত ,  যাতে জলত্যাগ করে পরের দিন আবার ফাঁকা করে আসতে হত ।   তবে জলপানের পরিমাণ ক্রমাগত বাড়াতেই থাকলাম জোর করে ,   ( সবকিছুর পড়ে পর্বতে মনের জোরটাই প্রধান ,  এটি থাকলে আপনার শীর্ষে পা দেবার সম্ভাবনা থাকে সবসময়ই ,  এটি হারিয়ে গেলে  সেযাত্রা পত্রছাড়াই ফেরত !  )   ,  তাই মাঝে মাঝে একরাতের তরল নির্গমনের পরিমাণ দেড় লিটার ছাড়িয়ে যেত ,  যা রীতিমত উৎসাহব্যঞ্জক ।   আর তাবুর বাহিরে যে অন্য গ্রহের আকাশ দেখতাম ঘুমের ঘোরে তা দিয়েই তো লেখাটা শুরু করলাম !  

দিন দুই পড়ে ব্রাজিলিয়ান হেলেনা তার সাথের রক্তের অক্সিজেন পরিবহণ ক্ষমতা মাপার যন্ত্রে আমার হাত পরীক্ষা করে বেশ গম্ভীর মুখেই বললেন  -   You are Clinically Dead !      বুঝলাম ,  আসলে একধাক্কায় এত উপরে চলে আসায় শরীর সহজে মানিতে নিতে পারছে না ,  তার উপর তিব্বতে ৫০০০ মিটার পর্যন্ত আমরা গাড়ীতেই এসেছি ,  সেই পথটুকুও হেঁটে আসলে ফুসফুস এবং হৃৎপিণ্ড অনেক বেশী খাপ খাইয়ে নিত এই মরণফাঁদে ।  

 বাধ্য হয়েই পূর্ণ বিশ্রামে থাকতে হল কয়েক দিন ,  এর মাঝেই মুহিত ভাই ফার্স্ট ক্যাম্প ঘুরে আসলেন শেরপাদের সাথে ।  আমার সাথী তখন সাথে বয়ে আনা চারখানা বই ,  দস্তয়েভস্কির ব্রাদার্স অফ কারামাজোভ এবং ইডিয়ট ,  সেই সাথে হেনরি ডেভিড থরোর ওয়ালডেনসহ নির্বাচিত রচনা এবং পেঙ্গুইনের রবার্ট ফ্রস্টের শ্রেষ্ঠ কবিতা সংকলন ।  তিব্বত সীমান্তে বই নিয়ে অনেক ঝামেলা করে সেখানের কাস্টমস কর্মকর্তারা ,  পাছে চীন বিরোধী কিছু ঢুঁকে পড়ে ভেতরে !  তাই ,  এক হালি বইয়ের সবগুলোই ইংরেজি নিয়েছিলাম ঝামেলা এড়ানোর জন্য ।  যদিও সাথের ল্যাপটপে অগণতি বাংলা ই - বই ছিল কিন্তু এক অদ্ভুত অজানা কারণে ৪৬০০ মিটার উচ্চতায় আসার  পর থেকে নতুন ল্যাপটপ আর কোনভাবেই চালু হল না !   সেই সাথে ৫০০ গিগার চমৎকার সব ডকুমেন্টরি  নিয়েছিলাম ,  ভাবটা এমন বসেই থাকব বেস কিছু দিন ,  ফাঁকে ফাঁকে দেখে ফেলব ,  কিন্তু কম্পু চালু না হয়ে ভাল একটা বিপদে ফেলে দিয়েছিল ,  মনে হল হয়ত ইয়াকের পিঠে সওয়ার হবার সময় কোন এক ফাঁকে বারোটা বেজেই গেছে অথচ কাঠমান্ডু ফেরার পরপরই বাছাধন পূর্ণোদ্দমে কাজ বা জীবনের ২য় ইনিংস শুরু করেছিল !  

সেই শ্রান্ত সময়ের অফুরন্ত অবসরে ব্রাদার্স অফ কারামাজোভ শেষে করেছিলাম কয়েক দিনেই ,  বাবা -  ছেলের প্রেম আর জিঘাংসার মাঝে দেখতাম বিশ্ব সেরা লেখকের ভাষার এবং ঘটনার মারপ্যাচ ,  আর গ্রুসেঙ্কা নামের তরুণীটি মানসপটে হানা দিত মাঝে মাঝেই যার দেহের প্রতিটি অংশই লেখকের মতে ছিল এক একটি ধারালো তীক্ষ বাঁক ,  এমনকি আঙ্গুলের নখও ।   

দিনের রুটিন ছিল বেশ একঘেয়ে ,  বেশ বেলা করে ঘুম ভাঙ্গার পরে নাস্তার জন্য খাবার তাবুতে যাওয়া ,  সেখানে বেশ কয়েক কাপ চা দিয়ে অন্যদের সাথে কুশলাদি বিনিময় করে ফের তাবুতে ফেরা ,  খানিকটা ভাল বোধ করলে আসে পাশের ক্যাম্পগুলোতে যাওয়া এবং খানিকটা হাঁটাহাঁটি করা ,  মাঝে মাঝে স্যাটেলাইট ফোনে চড়া বিল দিয়ে বড় ভাই এবং প্রেমিকার মাধ্যমে বহির্বিশ্বকে জানানো যে বেঁচে আছি !   দুপুরের খাবারের সময় গরম গরম রান্না নিয়ে নেপালি ছেলে তেনজিং - এর তদারকি  ,  যদিও মূল পাচক ছিলেন গোমবু দাজো  (  নেপালি ভাষায় দাজো মানে ভাই ,  দিদি মানে বোন )  ।  কখনো পাতে মিলত আস্ত মুরগীর ঠ্যাং ,  কখনো ডাল - ভাতের সাথে ডিম ,  মোটামুটি পুষ্টিকর খাবার সব ,  কিন্তু অক্সিজেনের অভাবে খেতে নিজেকে বাধ্য করাটাই ছিল প্রথম দিকের এক যুদ্ধ ।   

দুপুরের খাবার পরে অন্যান্য পর্বতারোহীদের সাথে আড্ডাটা জমত বেশ ,  বিশেষ করে ৭২ বছরের মাতসুমোতো  যে গত ৩০ বছর ধরে ব্রাজিলে থাকে ,  তার নানা অভিজ্ঞতার ঝুলি খুলে ধরত মনোযোগী শ্রোতা পেয়ে ।  সবাইকে অবাক করে আমাদের মাঝে সেই বছর উনিই সবার আগে চৌ য়ু শীর্ষে আরোহণ করে ফিরে আসেন ,  এবং যেখানে এক তরুণ পর্বতারোহীর জন্য এক মৌসুমে একটি ৮০০০ মিটারের পর্বত জয়কেই বিশাল কিছু হিসাবে গণ্য করা হয় ,  সে তখন আরেকটি ৮০০০ মিটার জয়ের প্রস্তুতি নিচ্ছিল !  জিজ্ঞেস করলাম -  তাহলে মাতসুমোতো ,  তুমি সারা জীবনই পর্বতে চড়েছ ,  নাহলে এত ভাল ফিটনেস হবার কথা না -  তার অবাক করা জবাব -  না না ,  ৬৩ বছর বয়সে অবসর নেবার পর থেকেই না পাহাড়ে চড়া শুরু করলাম ,  জাপানী কোম্পানিতে চাকরি করলে অবসর নেবার আগে পর্যন্ত নিজের শখপূরণ বলতে কিছু নেই জীবন !  

অ্যান্ডি জানাত কি করে গত ৭ বছর ধরে তিল তিল করে অর্থ জমিয়ে সে এসেছে তিব্বতে এই স্বপ্নপূরণের জন্য ।  জার্মান টলস্টেনের পর্বতারোহণের হাতে খড়ি হয় তার বাবার কাছে ,  পেরুর আন্দেজে !  সে ল্যাতিন আমেরিকার প্রায় সব উঁচু পর্বত আরোহণের সাথে সাথে অতিক্রম করেছে তিব্বতে হিম মরুভূমি চ্যাং থ্যাং এবং ল্যাং  থ্যাং ।  

 মাঝে মাঝে আড্ডায় যোগ দিত তেনজিং ,  যার দাবী নেপালের সমস্ত শেরপা মেয়ের সমস্ত তথ্য তার মাথায় পোরা আছে ,  ব্যাটা মনে হয় শেরপাদের হিউ হাফনার হয়ে বসেছে এমন একখানা ভাব ! 

বিকেলে এক ফাঁকে ফলের রস নিয়ে তাবুতে দিয়ে আসত তিব্বতি তরুণ নরবু ।  কেমন আছে নরবু ,  তার বিষণ্ণ হাস্যোজ্জল চেহারাটি খুব মনে পড়ে ।  এত ভদ্র একটা মানুষ ,  অথচ তাবুতে সে থাকত নিজ ভূমে পরবাসীর মত ,  তিব্বতের মাটিতেই তিব্বতি হবার অপরাধেই যেন নেপালিরা তাকে গালি না দিয়ে কথাই বলত না !  খুব খারাপ লাগত এই নিগ্রহ ,  একাধিক বলে কাজ না হওয়ায় শেষে নিজেই ভাল ব্যবহার করে পুষিয়ে দেবার সামান্য চেষ্টা করতাম তার মনোজগতের গ্লানি ।  তাবু ছেড়ে একেবারে চলে আসার সময় সংশ্লিষ্ট সবাইকেই বেশ ভাল দর্শনী দেওয়া হয়েছিল ,  সেখানে গোমবু দাজো  ২৫০ ডলার পেলেও নরবু কিন্তু পেয়েছিল মাত্র ৫০ ডলার ,  অথচ দলের সবচেয়ে ভারী কায়িক পরিশ্রমের কাজগুলো সেই করত হাসিমুখে ! 
এরপরে তারাজ্বলা আকাশের নিচে রাতের আহার ,  তারপর বিছানায় -  বই পড়া অথবা কথা বলা ।  মাঝে মাঝেই মুহিত ভাই পাশের তাবু থেকে একের পর এক বাংলা গান গেয়ে শোনাত  (  এক সকালে অস্ট্রেলিয়ান ব্যাটা এসে বলল -  তোমরা প্রতি রাতেই প্রার্থনা বেশ জোরে জোরেই কর দেখি !   )  ।  রাতের প্রায়ই কামান দাগার মত শব্দ করে হিমবাহের প্রান্তসীমা থেকে খসে পড়ত বরফের চাঙড় সামনে সৃষ্ট জলাশয়ে ।  

আবার একটা দিন শুরু হয় সূর্যের আলো তাবুর দরজার পড়লে ,  মাঝে মাঝেই অবশ্য দিনটির শুরু হত তুষারাচ্ছন্ন হয়ে ,  একটা গুমোট ভাব জড়িয়ে থাকত চারিদিক ।  


এমন এক দিনেই শুনতে পেলাম ইয়াকের গলায় বাঁধা ঘণ্টার শব্দ এগিয়ে আসছে আমার তাবুর দিকে !  কি ব্যাপার ,  ইয়াকের বাবারও সাধ্য হবার কথা না এই উঁচু নিচু পাথরের দঙ্গল পাড়ি দিয়ে খাদ্য অন্বেষণে আসা ,  কিন্তু শব্দ দেখি গায়ের উপরে এসে পড়েছে ,  সাবধানে মুখটা দরজার ফাঁকা দিয়ে বাহির করতেই দেখি ইয়াকের গলায় বাঁধার দুই ধাতব ঘণ্টা নিয়ে দুই তিব্বতি কিশোর দাঁতের প্রদর্শনী করছে চোখ মটকে !  ভাবটা এমন ,  কি চমকে দিলামে তো !  এখন কিনে ফেল একটা ঘণ্টা !  

এমন আরেক দিন দুপুরের খাবার পর অতি আলস্যের কারণে আর তাবুতে ফেরা হয় নি ,  সেখানের উষ্ণতায় আরাম করে  বসে কথা চলছে নেপালিদের সাথে ,  হঠাৎ কানে এল মৃদু রমণীকণ্ঠ ,  কেমন যান কাঁপা কাঁপা প্রতিবাদমুখর কিন্তু জোর নেই তাতে !  কি ব্যাপার ?  তেনজিং ব্যাটা আকর্ণ হেঁসে ফিসফিস করে বলল ,  সর্দার আজ দেখেছি ঘরে এনে তুলেছে  ,  কি ভাগ্য !   মাংসের বিকিকিনি তাহলে চলছিল বিশ্বের উচ্চতম তাবু শহরেও !  

 দিন যায় মন্থর গতিতে ,  কারো তাড়া নেই পর্বতে ,  একমাত্র তাড়া মৌসুম থাকতেই চূড়া ছোঁয়ার ।  এর মাঝেই সত্তরোর্ধ্ব এক মার্কিন পর্বতারোহী  সফল ভাবে চূড়া থেকে নেমে ক্যাম্প ওয়ানের নিরাপদ আশ্রয়ে নেমে আসার পর ঘুমের মাঝে মৃত্যুবরণ করেন ,  তার স্ত্রী আবার আমেরিকার এক জাঁদরেল সিনেটর ,  মোবাইলে তার নির্দেশ পেয়ে মরদেহ নিচে নিয়ে যাবার ব্যবস্থা করা হয় ।  সবারই মন খারাপ ছিল ,  কিন্তু একটি তথ্য সেই মন খারাপের মেঘ অনেকখানি হটিয়ে দেয় ,  ঘুমোতে যাবার আগে সেই ভদ্রলোক তার বন্ধুদের বলেছিলেন  -   So far ,  this is the most beautiful day of my life  !  
পর্বতের আবহাওয়াকে কক্ষনো বিশ্বাস করতে হয় না ,  বিশেষ করে তা যদি হয় হিমালয়ের মত উঁচু পর্বতমালা ।  এক সকালে জানা গেল আর কয়দিন পরেই চরম তুষারপাত শুরু হতে পারে ,  তখন আর শীর্ষে যাওয়া সম্ভব হবে না ,  কাজেই এখনই শেষ চেষ্টা করা যেতে পারে ।  মুশকিল হচ্ছে আমাদের সাথে শেরপা দুইজন ,  অথচ মূল ভরসা বিশ্ব রেকর্ডধারী পেমবা দরজি শেরপা শেষ পর্যন্ত আসতে পারে নি চীন সরকার ভিসা না দেওয়ায়  (  মূল অপরাধ সে এভারেস্ট শীর্ষে তিব্বতের পতাকা উড়িয়েছিল !  যে বুদ্ধমূর্তি নিয়ে এত হট্টগোল সেটিও কিন্তু তার বয়ে নিয়ে যাওয়া বিশ্বশীর্ষে )   ,  তাই যেহেতু আমার পরিস্থিতির সাথে খাপ খাওয়ানোর অংশ হিসেবে ক্যাম্প ওয়ান এবং টুতে যাওয়া হয় নি এখন ব্যাপারটি যথেষ্ট ঝুঁকিপূর্ণ হয়ে যাবে ,  কারণ শরীর বেশী খারাপ করলে তখন আমার সাথে একজন শেরপাকে নেমে আসতে হবে ,  ফলে মুহিত ভাইয়ের সাথে যেতে পারবে মাত্র একজন শেরপা ,  ফলে দলগত সাফল্য ঝুঁকির মধ্যে পড়তে পারে ।  
দলের সভায় সিদ্ধান্ত হল আপাতত মুহিত ভাই একাই দুই শেরপা নিয়ে চৌ য়ু আরোহণের চেষ্টা করবেন ,  আর তারা ফিরে আসার পর আবহাওয়া অনুকূলে থাকলে আমি চেষ্টা করে দেখব (  দুঃখজনক ভাবে এর মাত্র দুই দিন পরেই পূর্ণ শারীরিক সক্ষমতা ফিরে আসে ,  অক্সিজেন মাপার যন্ত্র এবার জীবিত বলেই রায় প্রদান করে !   )  ।  এবার যাত্রা প্রস্তুতি হিসেবে আয়োজন করা হল পুঁজোর । 

 শেরপাদের কাছে পর্বত হল দেবতা ,  তার কাছে ভোগ না দিয়ে যাত্রা করা অসম্ভব ,  যদিও কাঠমান্ডুতে যাত্রা শুরুর আগে এক পেটমোটা লামার আশীর্বাদ নিতেই হয়েছিল টাকার বিনিময়ে ,  কিন্তু এখানেও ধুমধাম করে রীতি অনুযায়ী পূজার মঞ্চ সাজানো হল ,  চৌ য়ুর ছায়া তলে সবাই বসে আছি পুরোহিতে অপেক্ষায় ,   চক্ষু কপালে তুলে দিয়ে এতদিনের পরিচিত মিংমা চিরিং শেরপা দেখি পুরোহিতের আসনে বসে মন্ত্রপাঠ শুরু করেছে !  মানে মানে আসল পুরোহিততো আর এখানে আসতে সক্ষম না ,  তাই শেরপা মন্ত্র পড়ে দেবতাদের কৃপা ভিক্ষা করছে ,  যদিও পূজার নৈবদ্য তার ভাগেই যাবে !  




আরো কিছু দিন কেটে যায় ,  খবর আসে বাংলাদেশের পক্ষে আমাদের দলের প্রথম ৮০০০ মিটার উচ্চতার পর্বত জয়ের ।  সেই গল্প চৌ য়ু নিয়ে পোস্টে হবে ,  আজ এবিসির গল্প এই পর্যন্তই -  -  - 

 (  এই লেখাটি পরম সুহৃদ ,  বন্ধু ,  সহঅভিযাত্রী এম এ মুহিতের জন্য ।  হিমালয়ে যেতে হলে যে হিমালয়ের চেয়েও বড় মন এমন উঁচু মানসিকতা থাকতে হয়  এম এ মুহিত তার প্রমাণ অনেক অনেক বছর ধরেই ।  বর্তমানে সে নেপালের দিক থেকে এভারেস্ট জয়ের চেষ্টারত নিশাত মজুমদারের সাথে ,  আশা রাখি আমরা তাদের শিখরজয়ের সংবাদ পাব অচিরেই )   
 - 






সৈয়দ মুজতবা আলী  :   প্রসঙ্গ ,  অপ্রসঙ্গ



এপ্রিল ২৮ ,  ১৯৭১ পাটোয়ার বাগান লেন
আজ আমার জন্য খুব দুঃখের দিন ।  সৈয়দ মুজতবা আলী আমাকে তার ৫ নং পার্ল রোডের তেতলার ঘর থেকে বের করে দিলেন । 
এই - ই ছিল গোলাম মোস্তাকিম রচিত স্মৃতিকথা সৈয়দ মুজতবা আলী  :   প্রসঙ্গ ,  অপ্রসঙ্গ - র প্রথম লাইন !  সেই দিনই তাদের প্রথমবারের মত সাক্ষাৎ ঘটে ,  যার অভিজ্ঞতা সুখকর না হলেও সৈয়দ মুজতবা আলীর জীবনের শেষ কয়েক বছর গোলাম মোস্তাকিম পরিবারের সদস্য বা নিকটতম বন্ধু হিসেবে ছিলেন ,  অতি অন্তরঙ্গ আলাপচারিতায় ,  আড্ডার ফাঁকে ফাঁকে জেনেছেন অনেক মূল্যবান তথ্য ।  সেইগুলোই ছাড়া ছাড়া ভাবে উপস্থাপন করেছেন ১৯৯৫ সালে প্রকাশিত বইটিতে । 
কিছু দিন আগেই বইটি মিলল পল্টনের ফুটপাতের বইয়ের দোকানে ,  লেখনী খুব আহামরি ছন্দময় গোছের নয় ,  কিন্তু বিষয়ের গুণে তা হয়ে গেছে এক গুরুত্বপূর্ণ দলিল ।  তাই বেছে বেছে প্রিয় লেখক সৈয়দ মুজতবা আলীর নানা আড্ডায় বলা কথাগুলো ঠিক সেই ভাবেই উপস্থাপন করা হল - 
প্রথম পরিচয়ে আলী সাহেব তাকে প্রশ্ন করেছিলেন -  কে তুমি ?  কোত্থেকে আসা হচ্ছে ? 
লেখক -  আমি বাংলাদেশ থেকে পালিয়ে এসেছি । 
আলী সাহেব -  কেন বাংলাদেশ থেকে পালিয়ে এসেছ ? 
লেখক -  প্রাণের ভয়ে ,  পাঞ্জাবী সৈন্যদের ভয়ে আমি বাংলাদেশ থেকে পালিয়ে কলকাতা চলে এসেছি । 
 আলী সাহেব -  You Coward .  Get out .  I say ,  get out .  বেরোও বলছি ,  বেরোও এখান থেকে ।  বাংলাদেশের লোকজন প্রাণের ঝুঁকি নিয়ে পাঞ্জাবী সৈন্যদের বিরুদ্ধে লড়াই করছে ।  আর উনি এই সুযোগে কলকাতা দেখতে এসেছেন ।  ভিসা - পাসপোর্ট লাগেনা তো তাই । 
 এরপরে মোস্তাকিম সাহেব পালিয়ে বাঁচেন আরও অপমানের হাত থেকে ।   যদিও কাল পরিক্রমায় দ্রুতই মুজতবা আলীর সাথে সখ্য হয় তাঁর ,  কিংবদন্তীর লেখকের জুতা পরিষ্কার থেকে শুরু করে পরম স্নেহ ভাজন ছোট ভাই কাম সেক্রেটারির যাবতীয় দায়িত্ব পালন করেছেন নিজ দায়িত্বে ।  
এখন থেকে সৈয়দ মুজতবা আলী বা আমাদের আলী সাহেবের লেখা উক্তি গুলোর প্রথমে ∆ চিহ্ন দেওয়া হল বোঝার সুবিধার্থে -  
∆ ‘  তোমাদের তো ধারণা কবিসাহিত্যিকরা তাঁদের কাজ সময় মত করতে পারেন না ।  কথাটা সব সময় ঠিকনয় ।  আমি রবি ঠাকুরের কাছে শান্তিনিকেতনে পাঁচ বছর ইংরেজি পড়েছি ।  তিনি আমাদের শেলী এবংকিটস পড়াতেন ।  দুপুরের দিকে ।  পাঁচ বছরে তিনি একদিনের জন্যও লেট করেন নি ।  ক্লাশ শুরুর ঘণ্টাবাজার সাথে সাথে তিনি ক্লাশ শুরু করতেন এবং ক্লাশ শেষের ঘণ্টার সঙ্গে সঙ্গে ক্লাশ শেষ করতেন ।  

∆ 
আমাদের দেশের লেখকরা কিন্তু বিদেশী লেখকদের চেয়ে প্রতিভার দিক দিয়ে কেউ কম নন ।  তবে আমাদেরদেশের লেখকরা খাটতে রাজি নন ।  কিন্তু একটা কথা মনে রাখবে পরিশ্রমের কোন বিকল্প নেই ।  আমি তোমনে করি আমাদের রবি ঠাকুর বাংলা সাহিত্যের সবচেয়ে পরিশ্রমী লেখক ।  তোমরা কল্পনাই করতে পারবেনা রবি ঠাকুর কী রকম পরিশ্রম করতেন ।  রবি ঠাকুর কখনই আকাশের দিকে তাকিয়ে কবিতা লিখেন নি ।  
∆
দেশবন্ধু চিত্তরঞ্জন দাসের মৃত্যুর পর ডাঃ বিধান চন্দ্র রায় রবি ঠাকুরের জোড়াসাঁকোর বাড়ীতে গেলেন একটাকবিতা আনার জন্য ।  রবি ঠাকুরকে ব্লাতেই তিনি হেসে বিধান রায়কে বললেন ,  ওহে ডাক্তার ,  এটা কিতোমার ডাক্তারী নাকি ?  বুকে স্টেথেস্কোপ ধরলে আর কলমের ডগা দিয়ে প্রেসক্রিপশন বেরিয়ে আসল ।  তুমিযখন এসেছো তোমাকে তো আর খালিহাতে ফেরান যাবে না ।  ঠিক আছে ,  তুমি বসো ,  আমি আসছি ।  
বলেই রবি ঠাকুর দোতলায় চলে গেলেন এবং কিছুক্ষণ পর একটি কবিতা বিধান রায়ের হাতে দিলেন ।   -  -  - 
 
∆
রবি ঠাকুর যে জীবনে কি দুঃখকষ্ট পেয়েছেন তা সাধারণ লোক কল্পনাও করতে পারবেন না ।  সবারই ধারণারবি ঠাকুর জমিদারের পুত্র ছিলেন ।  তাঁর কোন অভাব ছিল না ।  কিন্তু অনেকেই জানেন না যে রবি ঠাকুর শেষ জীবনে তাঁর হাত ঘড়িটা পর্যন্ত বিক্রি করে দিতে বাধ্য হয়েছিলেন ।  মৃণালিনী দেবী শান্তিনিকেতনে আশ্রম করার জন্য তাঁর সকল গয়না দান করেছিলেন ।  রবি ঠাকুর নোবেল প্রাইজের পুরো টাকা দিয়েইএকটি কোঅপারেটিভ ব্যাঙ্ক খুলেছিলেন ,  সে টাকা আর কখনই ফেরত পান নি ।  তবে দুঃখের ব্যাপার এইসকল কথা স্বীকার করতে অনেকেরই খুব কষ্ট হয় । 
∆
আমার মনে হয় এইটিই ছিল রবীন্দ্রনাথের জীবনের মূল সুর ।  চিরজীবন তিনি বহুর ভেতর একের সন্ধানকরেছিলেন ।  তার সে সাধনা আমি প্রত্যক্ষ দেখেছি ।  সৌভাগ্যক্রমে প্রায় এক বৎসর শান্তি নিকেতনে আমিছিলুম এক ঘর নিচের তালায় ।  সেখান থেকে জানালা দিয়ে মুখ বাড়ালেই দেখতে পেতুম ,  গুরুদেব তারজানালার পাশে বসে লেখাপড়া করছেন ।  সকাল চারটের সময় দুই ঘণ্টা উপাসনা করতেন ।  তার পরছয়টার সময় স্কুলের ছেলেদের মত লেখাপড়া করতেন ।  সাতটা ,  আটটা ,  নয়টা ,  তারপর দশ মিনিটের ফাঁকেজলখাবার ।  আবার কাজ -  দশটা ,  এগারোটা ,  বারোটা ।  তারপর খেয়েদেয়ে আধা ঘণ্টা বিশ্রাম ।  আবার কাজ - লেখাপড়া একটা ,  দুটো ,  তিনতে ,  চারটে ,  পাঁচটা ,  কাজ কাজ ।  পাঁচটা থেকে সাতটা ছেলেমেয়েদের গানশেখাতেন বা দিনুবাবুর আসরে বসে গান শুনতেন ,  অথবা গল্প - সল্প করতেন ।  তারপর খাওয়া - দাওয়া সেরেআবার লেখাপড়া ,  মাঝে মাঝে গুন গুন করে গান ,  আটটা থেকে এগারোটা পর্যন্ত ।  কী অমানুষিক কাজ করারক্ষমতা !  আর কী অসীম জ্ঞানতৃষ্ণা । 
∆
শান্তিনিকেতনে পড়াশুনোর সময় রবি ঠাকুরের অনেক চিঠি আমি কপি করে দিয়েছি ।  প্রথম প্রথম অনেকেই নিজ থেকে তাঁর চিঠি নিয়ে যেত কপি করে দেওয়ার জন্য ।  কিন্তু পরে রবি ঠাকুরকে নিজে তাগাদায় বেরুতে হত ।  অনেকের কাছ থেকেই চিঠিপত্র ফেরত নিতে হয়েছিল ।  আমার ক্ষেত্রে সে রকম হয় নি ।  তুমি ভাবতে পারবে না ,  রবি ঠাকুরের মত লোককে গোরার মত উপন্যাস নিজহাতে তিনবার কপি করতে হয়েছিল ।  Right upto পূরবী রবি ঠাকুর নিজ হাতে তাঁর সকল বইয়ের প্রুফ দেখতেন ।  
রবি ঠাকুর সম্পর্কে একটা বহুল প্রচলিত প্রশ্ন করলে তিনি বলেছিলেন  –  এসব জেনে তোমার কী হবে ?  এতে কি রবীন্দ্র সাহিত্য বুঝতে তোমার কোন সুবিধা হবে ?  যদি তুমি বলো তাহলে আমি তোমাকে বলতে রাজি আছি ।   আর বলেছিলেন -  স্ত্রীকে রবি ঠাকুর খুব ভালবাসতেন ।  কারণ স্ত্রীর অসুস্থতার সময় রবি ঠাকুর  তাঁর যে সেবা করেছেন তা খুবই বিরল । 
∆
এ প্রসঙ্গে মুজতবা আলী তাঁর মৃত্যু নামক রম্য রচনায় লিখেছেন ,  রবীন্দ্রনাথের শিষ্য অজিত চক্রবর্তীর  মাতা কবিজায়ার মৃত্যুর  কুড়ি বৎসর পর আমাকে বলেন ,  মৃণালিনী দেবী তাঁর রোগশয্যায় এবং অসুস্থাবস্থায় তাঁর স্বামীর কাছ থেকে যে সেবা পেয়েছিলেন তেমনটি কোন রমণী কোনো কালে তাঁর স্বামীর কাছ থেকে পেয়েছে বলে তিনি জানেন না ।  তিনি বলেন ,  স্ত্রীর মানা অনুরোধ না শুনে তিনি নাকি রাত্রির পর রাত্রি তাকে হাতপাখা দিয়ে বাতাস করেছেন ।  
∆ একদিন লেখক তাকে জিজ্ঞাসা করলেন ,  অনেকেই বলেন ,  রবি ঠাকুর সম্পর্কে আপনি কোন বই লিখলেন না ।  
আলী সাহেব বললেন ,  রবি ঠাকুরের লেখা পড়ে যদি লোকে তাঁকে বুঝতে না পারে তাহলে কারও কিছু করার নেই ।  আর অধিকাংশ রবীন্দ্র - বিশারদকে আমি তাঁর লেখার দাড়ি - কমা বিশেষজ্ঞ মনে করি ।  হ্যাঁ ,  রবি ঠাকুরের দর্শন নিয়ে যদি কোন কথা উঠে তাহলে দু , এক কথা বলতে পারি ।  
∆ 
আবার তিনিই বলেছিলেন সাহিত্যের ব্যাপারে রবীন্দ্রনাথকে সেন্টার না করে শেক্সপীয়ার বা গ্যাটেকে সেন্টার করতে ।  বলতেন -  দেখেও তুমি বাঙ্গালী ।  রবি ঠাকুর তুমি অবশ্যই পড়বে ।  কিন্তু তুমি যদি শুধুমাত্র রবি ঠাকুরে নিজেকে সীমাবদ্ধ করে ফেলো তাহলে বিশ্বসাহিত্য বুঝতে তোমার অসুবিধা হতে পারে ।  তাঁর চেয়ে তুমি গ্যাটে শেক্সপীয়ারকে কেন্দ্র করে রবি ঠাকুর পড়ো ।      
∆
উস্তাদ আলাউদ্দিন খানকে রবি ঠাকুর খুব পছন্দ করতেন ।  মাইহার থেকে আলাউদ্দিন খান শান্তি নিকেতনে আসতেন ।  তাঁকে রবি ঠাকুর যে বাড়ীতে থাকতেন তাঁর সবচেয়ে কাছের ঘরে থাকতে দেওয়া হত ।  উস্তাদ আলাউদ্দিন খান শান্তিনিকেতনে থাকার সময় প্রায় দিনরাত চব্বিশ ঘণ্টা তাঁর ঘরে বসে বাজনা বাজাতেন । 
কেউ যদি তাঁকে প্রশ্ন করতেন ,  খাঁ সাহেব ,  আপনি দিনরাত বাজাচ্ছেন কেন ? 
উত্তরে উস্তাদ আলাউদ্দিন খান বলতেন ,  গুরুদেব ব্যস্ত মানুষ ,  উনি কখন অবসরে থাকেন তাতো আমি জানি না ।  তাই আমি দিনরাত বাজিয়ে যাই ।  কাজের ফাঁকে ফাঁকে গুরুদেবের যখন অবসর হবে তখনই তিনি আমার বাজনা শুনবেন ।  
তাহলে দেখো একজন শিল্পী আরেকজন শিল্পীকে কতটা সন্মান করতেন ।   ।  আরেকটা কথা জানো তো ,  উস্তাদ আলাউদ্দিন খান কালী সাধক ছিলেন ।  বাজনার মাঝেমাঝে মা কালী ,  মা কালী বলে চেঁচিয়ে উঠতেন ।  আবার ওদিকে নামাজ রোজাও সব ঠিক ছিল ।  
∆ 
একদিন লেখক তাকে জিজ্ঞাসা করেছিলেন  –  আপনি কি কখনো আপিস ফাঁকি দিয়েছেন ?  উত্তর আলী সাহেব বলেছিলেন -  মোটেই না ।  যে কয়দিন আপিস করেছি ঠিক মত করেছি ।  তবে কখনও এ্যারকন্ডিশন্ড রুম পেলে বদল করে সাধারণ রুমে চলে যেতাম ।  আর জীবনে চাকরিতে রিজাইন দিয়েছি সতের বারের মত ।  
∆
আলী সাহেবের পিতা খান বাহাদুর সৈয়দ সিকন্দার আলী  ( ১৮৬৫  -  ১৯৩৯ ) র অসুস্থতার টেলিগ্রাম পেয়ে তিনি বাড়ী ফিরে পিতাকে গল্প করতে দেখে বলেন -  টেলিগ্রাম করা হলো আপনি অসুস্থ বলে । 
বাবা -  মনে হচ্ছে আমাকে অসুস্থ দেখলেই তুমি খুশী হতে ।  
∆
আবার আলী সাহেবের বড় ছেলে ফিরোজ কোন দিন বিশ্বাস করে নি যে শিবরাম চক্রবর্তী তাঁর বাবা ঘনিষ্ঠ বন্ধু ।  তাঁর ভিল ভাঙ্গাতে একদিন আলী সাহেবে ফিরোজকে নিয়ে শিবরামের আস্তানা মেস বাড়িতে যেয়ে দেখেন ফিরোজের জন্য মিষ্টি ,  কেক ,  চকলেট সবকিছুর বিশাল এন্তেজাম ।  এগুলো করার জন্য মৃদু আপত্তি জানাতেই শিবরাম হেসে বলেছিলেন ,  ফিরোজ কি আর ফি - রোজ আসে ? 
মুজতবা আলী নিজের সম্পর্কে সবচেয়ে কম কথা বলতেন ।  মনে হতো তাঁর সম্পর্কে কিংবা তাঁর বই সম্পর্কে কিছু জিজ্ঞাসা করলে তিনি স্পষ্টতই বিরক্ত হতেন ।  ভাষা ও সাহিত্যের পর তাঁর যে বিষয়ে উৎসাহ ছিল তা হচ্ছে পুরাতত্ত্ব ।  দিল্লীতে থাকার সময় প্রতি রোববার ক্যামেরা হাতে বেরিয়ে পড়তেন পুরাকীর্তির ছবি তুলতে ।  
∆
 জীবনের প্রথমেই আমি ঠিক করেছিলাম আমি মাস্টারী করব ।  কারণ দুটো ।  ছুটি অনেক এবং আমি লেখাপড়ার সুযোগ পাবো ।  তারপর একটু দুঃখের সাথে বললেন ,  আজকাল শিক্ষক ও লেখকদের বাসায় সাধারণত তুমি কোন বই পাবে না ।  কাউকেই দেখবে না যে বসে বসে বই পড়ছে ।  তবে তাদের কাছে    একটা বই তুমি পাবেই ।  সেটা হল চেক বই ।  
তারপর বললেন ,  শোনা যায় ,  আজকাল ছেলেরা ক্লাসে যায় না ।  কেন যায় না জানো ?  কারণ মাস্টাররা নিজেরা পড়েন না ,  এবং সেই কারণে স্বাভাবিক ভাবেই ছাত্রছাত্রীদের পড়াতে পারেন না ।  
∆
 আমি বেঁচে থাকতে কেউ আমার সম্পর্কে কিছু লেখুক সেটা আমি চাই না ।  তবে আমার মৃত্যুর পর যে যা খুশি লিখুক তাতে আমার কিছু যায় আসে না ।  তুমিও আমার সম্পর্কে লিখতে পারো ।  তবে আমার মুখ দিয়ে এমন কথা বলিও না যা আমি বলি নাই ।   ।  
আমি আমার লেখায় কখনও কাউকে ব্যক্তিগতভাবে আক্রমণ করি নি ।  মাত্র দুজায়গায় আমি দুটো লোকের বিরুদ্ধে  মাত্র দুতিন লাইন লিখতে বাধ্য হয়েছিলাম । 
∆
স্ত্রীর কাছ থেকে টেলিগ্রাম পেলাম  –  ছেলে হয়েছে ।  কী নাম রাখা যায় ? 
ছেলের নাম রাখো ভজুরাম ।  
 - 	কেন এমন নাম বললেন ? 
 - 	 জানো তো কলকাতায় বিস্তর নেপালী দারোয়ানের নাম ভজুরাম ।  কাজেই ঐ নামটাই আমি বৌকে পাঠিয়ে কৌশলে জানিয়ে দিলাম যে ভবিষ্যতে আমার ছেলে মেয়ের নাম রাখার জন্য আমাকে যেন অকারণে বিরক্ত না করা হয় ।  
∆ 
কেন্দ্রীয় শিক্ষামন্ত্রী মরহুম আবুল কালাম আজাদ তাকে দিল্লী ডেকে পাঠিয়ে কালচারাল রিলেশন দফতরে মোটা মাইনের চাকরি গছিয়ে দিয়েছিলেন ।  কিন্তু কমাস পরেই জোর করে ইস্তফা দিয়ে তিনি কলকাতা ফিরে যান ।  
∆ 
জীবনে আমি কয়েকটা ভুল করেছি ।  প্রথম হলো -  বিয়ে করে ,  দ্বিতীয়ত -  বেশী বয়সে বিয়ে করে ,  তৃতীয়ত -  বৌ - ছেলেদের সঙ্গে না থেকে ।  
 
∆
 নিজের একটা টাই দিয়ে প্যারিসের তিন তরুণীর জাঙিয়া হয়ে যাবে মুজতবা আলী গোপন করেন নি তাঁর অনেক রঙ্গ রসিকতা ,  ধ্যানধারণা - 
 যেমন কবি সরোজিনী নাইডুর বিয়ের দিন মুজতবা আলীকে আদর করে জড়িয়ে ধরা নিয়ে বলেছিলেন অতগুলো লোকের মাঝখানে সরোজিনী নাইডু আমাকে জড়িয়ে ধরে দুই গালে চুমো খেলো ।  আর ওর স্তন দুটো !  অতবড় মাই আমি দুনিয়াতে আর কোথায়ও দেখিনি ।  এই বলেই মুজতবা আলী দুহাত দিয়ে নাইডুর স্তনের আকৃতি দেখালেন ।  
∆ জানো তো শ্রীকৃষ্ণ ছেলেবেলায় খুব দধি খেতেন ।  একবার তাঁকে জিজ্ঞেস করা হয়েছিল কতটুকু দধি দিতে হবে ।  শ্রীরাধা সামনেই ছিলেন ।  শ্রীকৃষ্ণ রাধার স্তনের দিকে হাত দিয়ে দেখি বললেন ,  -  অতটুকু দিতে হবে !  তা হলেই বোঝো ।  ঐটুকু বয়সের ছেলের যদি ঐরকম রসবোধ হয় তাহলে বড় হয়ে সে তো প্রেমিক হবেই ।  
∆ 
দেখো কলকাতার আজকালকার লেখকরা মদ ও মেয়ে মানুষ নিয়ে অনেক কেলেঙ্কারি কেচ্ছার কথা সরসে এবং সগৌরবে বলে বেড়ায় ।  আমি মনে মনে ভাবি ,  ছোকরারা  তো এখনও শিশু ।  তবে জেনে রেখো ,  আমি হোটেলে গিয়ে মেয়ে মানুষের ন্যাংটো - নাচ দেখি নি ।  আমি যেখানেই গিয়েছি সেখানেই মেয়েরা কক কক করে আমার প্রেমে পড়ে গিয়েছে ।  তবে আমি মাগীবাজি ,  না না আমি ভদ্রভাষায় বলছি ,  আমি কখনই রমণীবাজি করিনি ।  কারণ ,  সারাজীবন আমাকে একটু দেখেশুনে চলতে হয়েছে ।  
∆
 বিয়ের ব্যাপারে তোমাকে একটা কথা বলে রাখি ।  যদি তুমি প্রেম করে বিয়ে করো তাহলে আমার কিছু বলার নেই ।  আর যদি দেখেশুনে বিয়ে করো তাহলে দেখবে পাত্রীর স্তন এবং নিতম্ব যেন ভারী হয় ।  নিতম্ব ভারী হলে penetrationটা deep হয় ।  তা না হলে বালিশ - টালিশ নিয়ে ঝামেলা করতে হয় ।   তুমি এখনও ছেলেমানুষ ।  এখন এসব বুঝবে না ।  কিন্তু পরে ঠিকই বুঝতে পারবে ।    
∆
 এই যে ছেলে ছোকরারা মদ্যপান নিয়ে অত দাপাদাপি করে ,  ওরা তো মদ খেতেই পারে না ।  বাংলায় গত শতাব্দীতে মদ খেতো মাইকেল ,  তারপর গিরীশ ঘোষ ,  তারপর শিশির ভাদুড়ী আর এখন খাচ্ছে তোমার এই সৈয়দ মুজতবা আলী ।  
∆ 
একবার তাঁর মদ খাওয়া সম্পর্কে বিরূপ প্রতিক্রিয়া শুনে রাগত স্বরেই বলেছিলেন -  আমি তো নিজের পয়সায় মদ খাই ।  আর ওনারা যে বোম্বেতে বসে অন্যের পয়সায় মদ খাচ্ছেন তাঁর কি হবে !  
 ∆
 If u steal from one book it is plagiarism .  But if you steal from ten books it is called research book .  আলী সাহেবের বয়ান ছিল এটি ।  বাইবেলের সাহিত্যরসের বিশেষ ভক্ত ছিলেন তিনি ,  বিশেষ করে বার বার Song Solomonএর কথা ,  বলতেন -  নারী দেহের বর্ণনায় তোমাদের আধুনিক কবিরা এর কাছে নস্যি । 
∆
 প্রাচীনকালেও যুবতীদের দিয়ে শরীর চাঙ্গা ও সেবা করার কাজের ব্যবহার করা হত ।  সেখানেই প্রায়ই দেখা যেত যে ,  রাজার কোন অসুখ - বিসুখ হলে যুবতী নারীর স্তন দিয়ে তাঁর দেহে চাপ দেওয়া হয় ।  রাজা সলোমনের এসব ব্যাপারে সবচেয়ে নাম ছিল ।  
∆
 শীতের দেশে যুদ্ধের সময় খবরের কাগজ খুব কাজে লাগে ।  শুধুমাত্র খবরের কাগজ বিছিয়ে ঘুমানো যায় ।  আর যদি কেউ শীতে জমে যেতে থাকে তাহলে সিগারেট দিয়ে তাঁকে চাঙ্গা করা যায় ।  অবশ্য এসব ক্ষেত্রে যুবতী নারী সবচেয়ে বেশী কাজে লাগে ।  কিন্তু যুবতী নারী তো আর সবসময় হাতের কাছে পাওয়া যায় না ! 
∆
 কবি নজরুলের করা ওমর খৈয়ামের রুবাইয়াতের অনুবাদ গ্রন্থের ভূমিকা লিখেছিলেন আলী সাহেব ।  তাঁর মতে খৈয়ামের যে কটি অনুবাদ বাংলাতে হয়েছে তাঁর মধ্যে কাজীর অনুবাদ সকল অনুবাদের কাজী ।   আর একটা ব্যাপারে তিনি মনে মনে খুব গর্ব অনুভব করতেন ,  কাজী নজরুল ইসলামের বড় ছেলে সব্যসাচী ইসলাম তাঁকে বলেছিলেন -  পিছন থেকে আপনাকে বাবার মত মনে হয় ।  
আলী সাহেবের মতে -  I think this is the greatest compliment I have ever received in my life .  
∆
ফেরীওয়ালাদের সম্পর্কে তাঁর প্রচণ্ড কৌতূহল ছিল ।  প্রায়ই দুপুরে বলতেন - বল তো ,  ফেরিওয়ালাটি কি বলল ?  যে লোক আমাকে কলকাতায় সকাল থেকে সন্ধ্যা পর্যন্ত প্রত্যেকটা ফেরিওয়ালার ডাক বুঝিয়ে দিতে পারবে তাঁকে আমি একশত টাকা দিব ।  
∆ 
আমাদের দেশের কোন কোন কবি - সাহিত্যিকদের অজ্ঞতা ও মূর্খতা নিয়ে তিনি শোক করতেন ,  বলতেন ,  দেখো আমাদের দেশে কোন কোন লেখক যে কতটা মূর্খ সেটা ভাবলে সত্যিই দুঃখ হয় ।  প্রায়ই দেখবে কোন লেখক একটু নাম করে ফেললেই তাঁর আর লেখা বেরুচ্ছে না ।  কারণ তিনি লেখা - পড়া ছেড়ে দিয়ে বক্তৃতাবাজী করে বেড়াচ্ছেন ।  আমি জীবনে খুব কম বক্তৃতা করেছি ।  কারণ বক্তৃতা করতে গেলে আমার পড়াশুনো হবে না ।  প্রায়ই না করতাম ।  কারণ ,  জানতাম ,  কোন সভায় গেলেই অন্যদলের লোকেরা এসে বলবে ,  ওদের সভায় দিয়েছেন ,  আমাদের সভায় আসবেন না কেন ? 
∆
চিঠিপত্রের ব্যাপারে বেশ রক্ষণশীল ছিলে আলী সাহেব ,   বলতেন -  আমি মেয়েদের চিঠির উত্তর খুব কম দিয়েছি ।  কারণ একজন চিঠির উত্তর পেলেই  তিনি তাঁর পাড়ার সকল সখীদের সে চিঠি দেখাবেন ।  এবং তারপর পঞ্চাশখানা চিঠি এসে হাজির হবে ।  সে সব চিঠিতে একটা লাইন থাকবেই -  আপনার চিঠির জন্য পোস্টম্যানের পদধ্বনি শোনার আশায় বসিয়া আছি ।   । 
∆
 আবার উদাসীন আলী সাহেব এও বলেছেন -  আমার বই কেমণ বিক্রি হচ্ছে তা হিসাব করার জন্য কখনই তোমার ঐ প্রকাশকদের দোকানে গিয়ে বসে থাকি নি ।  ওরা আমাকে যখনই যা দিয়েছে তাই নিয়েছি ।  
∆
বাংলাদেশ স্বাধীন হবার আগে ৭ ডিসেম্বর ,  ১৯৭১ আলী সাহেব বলেছিলেন -  তোমাকে একটা কথা বলে দিচ্ছি ,  বাংলাদেশ স্বাধীন হবার পাঁচ বছরের মধ্যে India will be the bitterest enemy of Bangladesh . কারণ হল বাংলাদেশ স্বাধীন হবার পরেই তোমার এই টাটা ,  বিড়াল ,  গোয়েংকা ,  ডালমিয়া বাংলাদেশের উপরে শকুনের মত ঝাঁপিয়ে পরবে ।  এবং গণ্ডগোলটা শুরু হবে তখন থেকে ।  বাংলাদেশে লোকজন পাঞ্জাবীদের সহ্য করেনি ।  তারা এই ভারতীয় কোটিপতিদেরও সহ্য করবে না ।  তাড়িয়ে ছাড়বে ।  অবশ্য বাবুরা তা বুঝতে পারছেন না ।  সব গাড়ল ,  গাড়ল ।  এরা ইতিহাস থেকে শিক্ষা নিতে চায় না । 
 
∆
বহু ভাষাবিদ মুজতবা আলী সবসময়ই যেই ভাষা সেই দেশের লোকের কাছেই শেখারর পক্ষপাতি ছিলেন ।   আবার বলতেন -  কোন বিদেশী ভাষা শেখার সঙ্গে সঙ্গে তোমাকে সেই ভাষার গালি শিখতে হবে ।  বেশ্যাপাড়া হল গালি শেখার সর্বোৎকৃষ্ট স্থান ।  কারণ এখানে দুনিয়ার নানা ভাষার নানা রকম লোকজন আসে ।  বাংলাদেশ বিপ্লবী আন্দোলনের সময় অনেক বিপ্লবীই পতিতালয়ে গিয়ে পতিতাদের আশ্রয়ে আত্মগোপন করে থেকেছেন ।  এবং বিশ্বাসঘাতকতা করে কোন পতিতা কোন বিপ্লবীকে পুলিশের হাতে ধরিয়ে দিয়েছে এমন কোন নজির আমার জানা নেই ।  
∆
আবার নিজের জীবন নিয়ে বলেছিলেন ,   -  সেদিন গিন্নী আমাকে বললেন আমার ড্রিংক করা দেখে নাকি ছেলেরা এসব শিখবে ।  আমি তখন তাঁকে বললাম ,  কেন আমি যে বাইশটা ভাষা জানি সেখান থেকে দু , চারটে ভাষা ওরা শিখুক না ?  এই জন্যই বলি কোন মূর্খ বিয়ে করে ।  বিয়ে করার আগে অনন্ত দুবার ভেব ।  
∆
প্রথম বই দেশে -  বিদেশের উৎসর্গপত্রে লেখা আছে ,  জিন্নতবাসিনী জাহানারার স্মরণে ।   এই জাহানারা ছিলেন তাঁর বড় ভাই সৈয়দ মোস্তফা আলীর বড় মেয়ে ।   তাঁর সামনে কোন বাংলা বই নিয়ে সৈয়দ মুজতবা আলী তাচ্ছিল্য প্রকাশ করে কথা বললেই বিদুষী জাহানারা বলতেন -  ছোট চাচা যদি এতই জানে তাহলে নিজে একটা বই লিখলেই তো পারে ।  
১৯৪৬ সালে ব্যাঙ্গালোরে এক বছর অতিবাহিত করার সময় তিনি বইটি লেখে শেষ করেন ,  সেটি প্রথমে সাগরময় ঘোষের দেশ পত্রিকায় কিস্তিতে ছাপা হত ।  ১৯৪৯ সালে সব লেখা একত্র করে বই হিসেবে ছাপার সিদ্ধান্ত হয় ,  কিন্তু তাঁর আগে ,  ১৯৪৭র শেষের দিকে জাহাজডুবি ঘটে স্বামী - পুত্র - কন্যাসহ জাহানারার সলিল সমাধি ঘটে ।  সমুদ্রতীরে বসে বইটি লেখার সময় প্রায়ই জাহানারার বলা  -  ছোট চাচা যদি এতই জানে তাহলে নিজে একটা বই লিখলেই তো পারে -  কথাটি আলী সাহেবের কানের বাজত ।  তাই স্নেহের মায়ার এবং পরিবারের সবার সিদ্ধান্তে অসাধারণ বইটি জাহানারাকে উৎসর্গ করা হয় ।  
∆
নিবিড় পাঠক আলী সাহেব লেখককে বলেছিলেন আমি পড়ার সময় তখন খুব দরকার না হলে কাছে আসবে না ।  
∆
১৯৭২ সালের জানুয়ারি মাসের মাঝামাঝি সময়ে আলী সাহেব কলকাতা থেকে ঢাকা চলে আসেন ।   এরপরে তাঁর ঢাকার জীবনের নানা ঘটনার ছিটেফোঁটা বর্ণনা ,  ভোজন রসিক আলী সাহেব খাওয়ার পদ্ধতি নিয়ে বলেছেন -  খাওয়াটা কিন্তু একটা বড় ধরনের আর্ট ।  খাওয়ার সময় মুখ বন্ধ রেখে চিবোলে কোন আজেবাজে শব্দ হয় না ।  এটা রবি ঠাকুর আমাদের শান্তিনিকেতনে শিখিয়েছিলেন ।  আজকাল তো কাউকেই এই নিয়মে খেতে দেখি না ।  সবাই হাপুস - হুপুস করে গিলছে ।  ইস্তক আমার সুন্দর নাতনীরা পর্যন্ত ।  দেখে দুঃখ লাগে ।  
∆
আর লেখকের প্রতি তাঁর অনুরোধ ছিল -  যে ভাবেই হোক তুমি আমার জন্য শার্লক হোমসের বই যোগাড় করে রাখবে ।  আমি কলকাতা থেকে ফিরে এসে শার্লক হোমসের উপর একটা বই লিখতে চাই ।  
∆
কিন্তু কলকাতা থেকে তিনি ফিরলেন পক্ষাঘাতে আক্রান্ত হয়ে ,  বইটির বাকি দিনলিপি তাই হাসপাতালে  ,  সেখানের বিছানায় শুয়ে তিনি বলতেন -  
∆
লেখক হতে হলে তোমার পাঁচটা জিনিস থাকতে হবে
1 ) 	Wide Travelling
2 ) 	Depth of Travelling
3 ) 	Characterisation
4 ) 	Sense of Lyricism
5 ) 	Imagination
এ প্রসঙ্গে ১৯৭০ সালের  ২৯ এপ্রিল তারই এক ঘনিষ্ঠ আত্মীয়কে চিঠিতে জানিয়েছিলেন - 
কখনো যদি  বই লেখ তবে আমার দুটি উপদেশ - 
১ )  লেখা  –  গোড়াতে ১০ / ১২ পৃষ্ঠার বইই ভালো ,  কিন্তু এর কোনো golden  rules নেই -  শেষ করে সেটা কোনো বাক্সের সর্বনিম্ন স্থলে রেখে দেবে ।   দু , চারদিন পরে আরেকটা লেখা তৈরি করবে ।  দ্বিতীয় লেখাটা তোমার যে প্রথম লেখা  তোমাকে haunt  করেছিল সেটাকে মগজ থেকে দূর করে দেবে ।  এ লেখাও বাক্সে পূরবে ।  তারপর অন্য লেখা লিখলে ভাল ,  না লিখলে নাই ।   In any case ,  ক )  প্রথম ও দ্বিতীয় লেখা ছমাসের ভিতরে under no circumastances  ,  even to read out to your best friend খুলে দেখবে না ,  খ )  পারতপক্ষে লেখাগুলো কাউকে পড়ে শোনাবে না ,  especially avoid all litterateurs  and critics  ,  ছমাস পরে প্রথম লেখাটা বাক্স থেকে খুলে পড়বে ।  যদি মনে হয় এটা বেশ চলবে ,  তবে সামান্য সামান্য পরিবর্তন করে কিংবা rewrite  করে  ( many a good author does it )  তোমার পরিচিত কোনো  সম্পাদককে -  preferably a person who is not wedded to any particular school of writing but has as open mind  –  পাঠিয়ে দেবে ।  
∆ 
১৯৭৪র ১১ ফেব্রুয়ারি সোমবার সকাল ১১ . ৫০ মিনিটে সৈয়দ মুজতবা আলী পিজি হাসপাতালের ১২৭ নং কক্ষে পরলোকগমন করেন ।   বইয়ের শেষ লাইনে ছিল আলী সাহেবেরই একটি কথা  –  আমি কারও শেষকৃত্য অনুষ্ঠানে যাই না ।  কারণ আমি তাঁর অনুষ্ঠানে কেন যাবো ?  সেতো আর আমার জানাজায় আসতে পারবে না ।     
অভিমানী আলী সাহেব বলেছিলেন - 
 ∆
আমার মৃত্যুর পর সবাইকে বলবে আলী সাহেব তার best বইটা লেখার কথা ভাবছিলেন ।  কিন্তু কীকরবেন ,  উনার তো প্যারালাইসিস হয়ে ডান হাতটা অবশ হয়ে গেল ।  হাতটা ভালো থাকলে তিনি দেখিয়ে দিতেন সৈদ মুজতবা আলীর best বই কাকে বলে ।  
  (  দেশে -  বিদেশের চেয়েও উৎকৃষ্টতর বই কি হতে পারে সেই চিন্তা করে মাথা আউলে যায় ,  শুধু থাকে আলী সাহেবের লেখনীর প্রতি বিস্ময় ,  তাঁর জীবনতৃষ্ণার প্রতি ভালবাসা ।  
তাঁর মৃত্যুবার্ষিকীতে লেখাটি পোস্ট করার কথা থাকলেও হাকালুকি হাওরের মাঝে নেট না পাওয়ায় তা করা হয় নি ,  তাই কদিন দেরী হয়েই গেল ) 






বঙ্গোপসাগরের দিনলিপি 





২৭ ডিসেম্বর ,  ২০১৩ ,  শুক্রবার
ল্যাটিচিউড ২১ ডিগ্রী  ০১ মিনিট নর্থ ,  লংগিচিউড  ৯১ ডিগ্রী ২০ মিনিট ইস্ট
শীতের সন্ধ্যা ছয়টায় কুচকুচে আঁধারে বিশ্বচরাচর ডুবে থাকার কথা ,  কিন্তু জানালা দিয়ে মৃদু  মন উদাস করা আলো ঢুঁকে কিছুটা হলেও শীতের ভীতিকর আঁধারকে দূরে রেখেছে চারপাশ থেকে ।  পায়ের নিচে পৃথিবী দুলছে ,  কাঁপছে আপন উল্লাসে নীল দরিয়া ,  আমাদের হাতের মুঠোয় নিয়ে ।  বঙ্গোপসাগরের কোন এক কোণে আমাদের জাহাজ ,  গন্তব্য নেই ।  আসলেই গন্তব্য নেই ,  বিরামহীন ভাবে  লাবিবা নামের জাহাজখানা চলছে লোনা দরিয়া দিয়ে আগামী ৩০ দিন ,  রূপোলী ফসল হচ্ছে তার একমাত্র লক্ষ্য ,  ২০০ টন মাছ আহরণ করে তারপর সে তীরে ফিরবে ,  ফাঁকতালে আমরা কজনা অতিথি হয়েছি বিশেষ একটু জায়গায় নজর বোলাবার জন্য যা বিখ্যাত সোয়াচ অফ নো গ্রাউন্ড নামে ।  

ভোরে যাত্রা শুরু হয়েছে ,  একা জাগা দাঁড়কাক আর কুয়াশায় প্রায় হারিয়ে যাওয়া শালিখের দলের সাথে বিদায় নিয়ে চট্টগ্রাম সদরঘাট থেকে ডিঙ্গি চেপে আশা হয়েছিল আমাদের আগামী এক সপ্তাহের আস্তানা এই জাহাজে ,  মূলত প্রকৃতি ও জীবন ফাউন্ডেশনের তিন জন সদস্য ভিডিও তথ্যচিত্র সংগ্রহ এবং গবেষণার কাজের চলেছেন বঙ্গোপসাগরের ,  তাদের আমন্ত্রণের অতিথি হিসেবে পাখি বিশেষজ্ঞ ইনাম আল হকের সাথে যোগ দিয়েছি আমিও ।  কোন অহেতুক ঝুঁকি না নিয়ে ডিঙ্গিতে আরোহণের আগেই বিশেষ ধরনের পানিরোধক ব্যাগে ক্যামেরাগুলো বস্তাবন্দী করে নদীর অল্প অংশটুকু পেরিয়ে সোজা জাহাজে আমরা ,  ঘন কুয়াশাময় বন্দরে তখন ফ্লাইং ডাচম্যান ধরনের ভুতুড়ে অবয়বের জলযানের ভিড় ,   সূর্যদেবের দেখা দেবার পাত্তাও নেই মেঘের আস্তরণ ফুঁড়ে ,  এমনকি জাহাজের ক্যাপ্টেনও হাজির হন নি জাহাজের পাটাতনে ।  শোনা গেলে কুয়াশাময় ঝুঁকিপূর্ণ আবহাওয়ার কারণে অপেক্ষা করা হবে পথ কিছুটা দৃশ্যমান হওয়া পর্যন্ত ,  সেই জন্য দরকার হলে দুপুর  পর্যন্ত অপেক্ষা করা হবে  ! 

বেশ বড় ধরনের মাছ ধরার ট্রলার লাবিবা ,  প্রায় ৪০ জন্য কর্মী এখানে কাজ করবে দিবা - রাত্র ।  প্রতি চার ঘণ্টা পর পর বিশাল জাল খানা তোলা হবে সমুদ্র থেকে ,  তাতে অবস্থা ভেদে থাকে এক টন থেকে ৮ টন মাছ থাকে ,   যখন জাহাজটির হিমাগারের সর্বোচ্চ ক্ষমতা ২০০ টান মাছ ধরা হয়ে যাবে তখন তারা তীরের দিকে ফেরা শুরু করবে ।  সাধারণত এই কাজে ৩০ দিন সময় লাগে ,  এবং এই সময়ে ইঞ্জিন সচল থাকবে সর্বদাই ।   

ক্যাপ্টেন এসে গেছেন ,  আবহাওয়াও আগের চেয়ে কিছুটা নমনীয় ,  এমতাবস্থায় শুরু হল আমাদের যাত্রা ।   এবং বিদায় দিতে হল কাক ও ভুবন চিলের মত ডাঙ্গার সখাদের ,  গাংচিলের দল এসকর্ট করে নিয়ে চলল জলরাজ্যে গভীর থেকে গভীরে ।  জাহাজের দল পিছু পড়ে গেল ,  চলে গেল ন্যাভাল অ্যাকাডেমী ,  শুধু অসীম জলের বিস্তার ,  আমরা খুঁজব এখানে পাখি ,  ডলফিন ,  তিমিদের আর জাহাজের মানুষেরা খুঁজবেন মাছের ঝাঁক ।  


তারপর বেশ কঘণ্টা হয়ে গেল ,  বিস্তর চেষ্টা করে যাচ্ছি আমরা সকলেই সাগরের দুলুনির সাথে অভ্যস্ত হতে  ,  যাতে সী - সিকনেসে আক্রান্ত হয়ে এত চমৎকার ভ্রমণটা শুরুর আগেই শেষ না হয়ে যায় ।  
 (  সম্পূর্ণ লেখাটিই জাহাজে বসে লেখা ,  দুলুনির মাঝে থেকেই ,  অনেকটা রোজনামচার মত ,  তাই হয়ত তাল কেটে যেতে পারে ,  দিক ভুল হতে পারে ,  কিন্তু আবেগটা ছিল নিখাঁদ -  সাগরে ভাসার আনন্দ ,  নতুন পাখি আবিস্কারের রোমাঞ্চ ,  নাবিক সাজার মজা ,  আকাশ ভরা তারা আলোয় ভেজার স্নিগ্ধতা  ,  সবই একসাথে আছর করেছিল যে  !  ) 

 ( মৃত এক জোড়া হাতুড়িমাথা হাঙর  ) 
২৮ ডিসেম্বর ,  শনিবার
ভোর ৪ - ১৫
ঘুম ভাঙল ভ্যাবাচ্যাকা খেয়ে ,    নাকি ভ্যাবাচ্যাকা খেয়েই ঘুম ভাঙল !  যেভাবেই হোক ,  ঘুম ভেঙ্গেছে আজব এক মৃদু দুলুনিতে আর শরীরের বর্জ্য তরলের বাহির হবার তাগিদে  ,  সম্বিত ফিরে পেতেই সেই ঘুটঘুটে আঁধারে বুঝলাম জাহাজেই আছি যখন ,  জলের দুলুনিতে এমন হতেই পারে  !  ঘরের সবাই ঘুমিয়ে ,  খানিক পরেই নিজেকে আবিস্কার করলাম আঁধার বঙ্গোপসাগরের মাঝে ,  পায়ের নিচে চলন্ত ফেনিল সাগর কেঁপে কেঁপে উঠছে ,  মাথার উপরে নক্ষত্রের চাঁদোয়া ,  মুখে লোনা বাতাসের ঝাঁপটা ,  কী এক অপূর্ব সুখানুভূতি !  যদিও  পুরোপুরি একাকী ছিলাম না ,  আকাশের পানে তাকাতেই জ্বলজ্বলে লুব্ধক নক্ষত্র সাথী হল নৌবিহারের ,  তাকে অনুসরণ করেই এল কালপুরুষ ,  তার উল্টো পাশে সপ্তর্ষি ।  এমন সাগর বিহারে নিয়েই কী জীবনানন্দ লিখেছিলেন -  নিশীথের অন্ধকারে সিংহল সমুদ্র থেকে মালয় সাগরে  ! 

 ( হাতুড়িমাথা হাঙরের চোখ ) 
টাটকা বাতাসের পাগলামোতে ঘুম রেশের কেটে দূর দিগন্তে চলে গেল , জাহাজের ক্যাপ্টেনের সাথে কিছুক্ষণ কথা বলে জানা গেল পরের বার জাল তোলা হবে ভোর সোয়া পাঁচটায় ।   বিছানার উষ্ণতায় ফিরে সময় নষ্ট না করে আগের দিন চট্টগ্রামে সংগ্রহ করা লাবণ্য দাশের লেখা মানুষ জীবনানন্দ পড়া শুরু করলাম ।  শুরু থেকেই কেমন কেঠো ভাষায় লেখা বইটা ,  একজন অতি সংবেদনশীল মানুষের সাথে বিশটি বছর একত্রে কাটাবার পর এমন স্মৃতিকথা দুঃখ জাগায় বইকি ।   

জাল তোলার হাঁকডাকে মাস্তুলের কাছে ক্যামেরা বাগিয়ে দাঁড়ালাম ,  বিশাল জাল ,  ২৭৫ মিটার লম্বা দড়ির সাথে বাঁধা ,  সিন্ধু সেঁচে রূপোলী ফসলের গাঁদি তুলে আনছে ক্ষুধার্ত মানুষের আহার এবং বিলাসী মানুষের বিলাসের জোগান দিতে ।   এ যাত্রা তেমন কিছু মাছ আসে নি ,  তারপরও ১ টনের উপরে তো বটেই -  তার মাঝে আছে বেশ বড় আকারের স্টিং রে ,  ভেবেছিলাম তাজা প্রাণীটার আপন জগতে ফিরবার একটা ব্যবস্থা করতে পারব ,  কিন্তু শুনি তার নাকি বেশ চাহিদা ডাঙ্গার বাজারে ,  তাই প্যাকেটজাত হতেই হবে ,  আর সব মাছের মতই । 

 অধিকাংশ মাছই ছিল সার্ডিন জাতীয় ,  যাকে এখানে জেলেরা বলে কলম্বো ,  শ্রীলঙ্কার আশপাশ থেকেই নাকি মাছগুলো এদিকে আসে এমন কথা প্রচলিত বিধায় এমন নাম ।  জেলেভাইরা যেন বিশাল জাল দিয়েই সাগর থেকে তুলে আনলেন প্রকাণ্ড সূর্যটাও ,   অদৃশ্য সাগর আসতে আসতে দৃশ্যমান হয়ে উঠল রাঙ্গা আবীরে নেয়ে ,  জাহাজের সামনের ডেকে দাঁড়ানো একাকী নিজেকে কেন যেন লর্ড অফ দ্য রিংসের কোন এক চরিত্রের মত মনে হচ্ছে ,  চলেছি ল্যান্ড অফ মর্ডরের অজানা রাজ্যে ,  সঙ্গী কেবল অভিযানের রোমাঞ্চ ,  নতুন পৃথিবী দেখার পিপাসা ।   			



 ( সী কই হাতে এক জেলেভাই ) 
পরের বার জাল টানা হল সকাল ১১টায় ,   জালের সাথে লাগানো ফাৎনা ধরনের জিনিসগুলো দেখেই স্বয়ং  ক্যাপ্টেন বলে উঠলেন -  অনেক মাছ মনে হচ্ছে  !  সেই একবারেই ১২ টন মাছ উঠল ,  মাছে মাছে সয়লাব হয়ে গেল ডেক ,  আর সেই লোভে হাজির হল মাছখেকো পাখির দল ।  নানা ধরনের মাছের স্তুপ থেকে তাদের আলাদা আলাদা করে ,  ধুয়ে প্যাকেট করে হিমাগারে রাখতে রাখতেই গেল দেড় ঘণ্টার মত , 

 যদিও তার আগেই জাহাজের বাবুর্চিসাহেব আমাদের বোনাস নাস্তা হিসেবে নিয়ে আসলেন সদ্য ধরা রূপচাঁদা  মাছ ভাজা ,  কত বছর পর যে টাটকা রূপচাঁদা খেলাম !  পুরাই অমৃত ,  মাখনের মত গলে যাওয়া মাছ মশলা প্রায় কিছুই ছিল না ।  তৃপ্তির ঢেঁকুর তুলে যেই না বলেছি -  দুপুরে খাওয়া লাগবে না এমন জম্পেশ প্রায় মধ্যাহ্নভোজনের পরে ,  ক্যাপ্টেন ঠা ঠা হেসে বললেন -  দরিয়ার বাতাসের ক্ষিদে লাগে ঘনঘন ,  দুপুরের খাবারের এখনো দুই ঘণ্টা বাকি ,  তার আগেই দেখবেন পেট চুঁইচুঁই করছে ।  

 ( স্কুইড ও কাটল ফিশ  ) 
এত মাছ একবারে পাওয়াতে সবাই খুব খুশী হল বটে ,  কিন্তু মুশকিলও দেখা দিল অন্য দিক থেকে , কারণ সিদ্ধান্ত হল সেখানেই বাকি সারা দিন এবং দিবাগত রাত মাছ মারা হবে !  ফলে সোয়াচ যাত্রা পিছালো আরও এক দিন ,  একই অঞ্চলে ক্রমাগত ঘুরপাক খাবার ফলে নতুন কোন পাখিও মিলল না ,  সারা দিন সেই ২ ধরনের  গাঙচিলের ঝাঁক আর সাঁঝের আগে এক পানচিল ।  তারপরও উথাল - পাথাল সাগরে অন্যজীবনের স্বাদ সর্বক্ষণই মনে এনে দিচ্ছে রোমাঞ্চ ।   

ক্ষুদের এক দাগি আবাবিল  (  Striated Swallow )  এসে আশ্রয় নিল হতক্লান্ত অবস্থায় জাহাজে ,  সাগরের বাতাসের পালকের পাল তুলে যাবে সে পেরিয়ে মহাদেশ ,  কিন্তু এখন সময় একটু জিরানোর । 

 ইনাম ভাই তাকে আবিস্কার করে মহানন্দে আলাপের চেষ্টাও চালালেন ,    তাকে ছোঁয়া হল ,  ঘিরে বসল ফটোগ্রাফারের দল ,  বিরক্ত হয়ে সে অবশ্য অন্য প্রান্তে যেয়ে বসেছিল পরে ,  দু দন্ড শান্তির আশায় ।  

২৯ ডিসেম্বর ,  রবিবার 	
মধ্যরাত ,  জাল তোলা হচ্ছে ,  মহা সমারোহে অপেক্ষা করছি ,  এযাত্রা দেখেই সটান ঘুম দিব ।   সমুদ্রের মায়া কাটিয়ে পরাস্ত জাল উপরে উঠাতেই বোঝা গেল মাছ এসেছে খুবই কম ,  আধা টনও হবে না ।  কিন্তু চকচকে রূপোলী স্তূপের মাঝে পিচ্ছিল কালো বর্ণের একটা খোলা মত কী যেন দেখা গেল ,  মুহূর্তের মাঝে যা পরিণত হল বিশ্বের সবচেয়ে আদুরে প্রাণীদের একটিতে -  বিশাল এক অলিভ রিডলে কচ্ছপ !  


ডাইনোসরদের চেয়েও অনেক প্রাচীন বংশলতিকার নিরীহ প্রাণীটি আটকা  পড়েছে ।  বুড়ো মানুষের মত মাথা নেড়ে মানুষের বোকামোতে ক্ষোভ প্রকাশ করল কিউট প্রাণীটা ,  উল্লেখ্য মাছের জালের ধরা পড়লে যদি আধা ঘণ্টার মাঝে না তোলা হয়ত তাহলে অনেক কচ্ছপ অক্সিজেনের অভাবে সেখানেই মারা যায় ,  এভাবেই বিশ্বে এখনো লক্ষ লক্ষ কচ্ছপ মারা যাচ্ছে অপরিকল্পিত মাছ ধরার জন্য ।  



 পিছলে পড়ার শতভাগ সম্ভাবনা নিয়েও তরতর করে সিঁড়ি বেয়ে নিচের ডেকে ছুটলাম কাছিমটাকে কাছ থেকে দেখে ক্যামেরাবন্দি করার আশায় ,  কিন্তু দেখি সহযাত্রী ভিডিওগ্রাহক বেলাল ভাই সামুদ্রিক কাছিম ফেলে কী এক মাছ নিয়ে ব্যস্ত হয়ে গেল ,  যে কিনা ডেকে তড়পাচ্ছে তিড়িং বিড়িং করে ,  বেশ বড় আকারের মাছে ,  সোনালী আঁশ এই আলোতে চকচক করছে  ।  কিন্তু সেটাকে এত গুরুত্ব দেবার আছেটা কী ,  স্বয়ং কূর্ম অবতারের উপস্থিতি সত্বেও ?  কারণ মাছটি ছিল -  ইলিশ  !  জীবন্ত ইলিশ আর আগেও দেখেছি ,  কিন্তু এত সজীব ,  স্বর্ণাভ হতে পারে তা জানতাম না ,  তার প্রতি আঁশে যেন মহাসমুদ্রের নানা প্রান্তরের গল্প প্রতিফলিত হচ্ছে ।  সেই স্মৃতি নিয়েই ঘুমোতে গেলাম উত্তাল সাগরে । 

 সকাল আটটায় সহকারী ইঞ্জিনিয়ারের উদ্বাহু চিৎকারে ঘুম ভাঙল  -  তিমি তিমি !  বিছানা থেকে গড়ান দিতেই ক্যামেরা হাতে ছুটলাম সামনের ডেকের রেলিঙয়ে ,  জানা গেল একটা তিমি জাহাজের খানিক দূরেই ভুস করে তার দর্শন দিয়ে আমাদের যাত্রাকে কৃতার্থ করেছেন ।  কিন্তু এখন সে লাপাত্তা !  কোন জাতের তিমি ,  কত বড় আকৃতির ,  কী বর্ণ কিছুই জানা গেল না ,  শুধু শুনলাম তার সৃষ্ট ফোয়ারার কথা ।  তবুও অন্তত জানা গেল যে উনি বা উনারা আমাদের উপস্থিতির খবর জানেন ,  আবারও আশা আছে পুনদর্শনের ।  
সেদিন সকালের জালের রেকর্ড ১৮ টন মাছ উঠল ,  এত বেশী মাছ বিধায় মূল জালকে চার বার আলাদা আলাদা পুটুলি করে তুলতে হল ,  যদিও ক্যাপ্টেন জানালেন তার রেকর্ড আছে ১০ বার আলাদা পুটুলি করে একবারের মাছ উত্তোলন করা ।  




দুপুর ১২টায় জাল তোলার পরে দূরে ধবধবে সাদা কী যেন একটা ভাসতে দেখে নৌকা ঘুরাতেই এক বিষণ্ণ সাগরের জন্ম হল ,  যাতে আলগোছে তালে তালে দুলছে একটি  মৃত ডলফিন ,  দেখে মনে হচ্ছে সদ্য মৃত মানুষের লাশ ।  কোন রাগ নেই ,  ক্ষোভ নেই ,  অভিমান নেই ,  শুধু আছে এক না থাকা অস্তিত্ব ।  সম্ভবত মাছ ধরার জালে আটকা পরেই সলীল সমাধি হয়েছে অসাধারণ আমুদে প্রাণীটার ,  জলের নিচে নির্দিষ্ট কয়েক মিনিটের বেশী থাকলে অন্য যে কোন স্তন্যপায়ী প্রাণীর যা হয় ,  সেই একই করুণ পরিণতি ঘটেছে তার ক্ষেত্রেও ।  অনেক সময় জেলেরাও পিটিয়ে মারে ডলফিনদের ,  অযাচিত আপদ ভেবে ।  কেন ,  কে জানে ! 

 সেই দিন সন্ধ্যায় অন্য ধরনের জাল ফেলা হল ,  যেগুলো সাগর সেঁচে তলদেশের মাছ নিয়ে আসবে ।  রাত ৮ সেই অন্য জাল তোলা শুরু হতেই প্রথমে আরেকটা কাছিম দেখা গেল ,  বেঁচে আছে তখনো  । 

 নানা ধরনের মাছ আসল এবার ,  যা আগের বারের গুলোতে আসে নাই ,  মন খারাপ করে দিয়ে উঠে আসল ২টা মৃত হাঙর ,  ছোট্ট ছোট্ট ,  হাত খানেকের মত লম্বা ।  বিশ্বে প্রতি বছর একশ কোটি হাঙর মারা পড়ে মানুষের কারণে ,  তারই একটা বাস্তবদৃশ্য দেখা গেল চোখের সামনে ।  
 



জাল তোলার পরপরই খাবার পালা ,  সেদিন পাতে বিশেষ আয়োজন ছিল সোনালী ইলিশের ঝোল ।  অদ্ভুত তৃপ্তিকর সেই স্বাদ ,  টাটকা মাছের গন্ধের সাথে নোনা বাতাসের কারণে তৈরি ক্ষিদে ,  একেবারে মানিকজোড় ।  তরিবৎ করে কবজি ডুবিয়ে খাওয়া হল সদলবলে ।  রাতে পড়া শুরু হল টিনটিনের মমির অভিশাপ ।  

 ( পোটকা মাছ ) 
৩০ ডিসেম্বর ,  সোমবার
সকাল সাড়ে নয়টায় সুনীল সাগরের পিঠ ভেদ করে ছুটে গেল কী এক পোকা  !  কয়েক মিটার যেয়ে আবার সাৎ করে সেঁধিয়ে গেল ,  উল্লাসে চিৎকার উঠলাম  –  উড়ুক্কু মাছ ,  ফ্লাইং ফিশ !  কিন্তু  বার দুই দেখা দিয়েই সে মনে হয় দিক পরিবর্তন করে চলে গেল জাত ভাইদের দলে যোগ দিতে ,  ফ্রেমবন্দী করার সুযোগ মিলল না  ,  আশা করি আবার দেখা হবে উড়ুক্কু বন্ধুর সাথে ।  

সকাল ১১ টায় তিমি দেখা গেছে বলে জানাল প্রতিবেশী জাহাজ ,  সেই মোতাবেক সাগরের ঐ অঞ্চলটাতে বেশ কিছুক্ষণ ঘোরাঘুরি চলল বটে ,  যদিও সেই মহাজনের দর্শন তো মিললই না ,  জালে মাছও উঠল কম ।    যদিও তাতে আমাদের খানাদানার কোন টান নেই ,  স্রেফ চিবানোর জন্য নাস্তা আর মধ্যাহ্ন ভোজনের মাঝামাঝি সময়ে মিলল রূপচাঁদা ভাজা ,   সাথে যোগ দিয়ে ক্যাপ্টেন রেজা তার অভিজ্ঞতার ঝুলি খুলে সাগরের নানা গল্প শোনালেন ,  বিশেষ করে ঝড়ের পড়ে সমুদ্রে কয়েকদিন ভাসতে থাকা এক কিশোরকে কেমন করে উদ্ধার করে চট্টগ্রামে নিয়ে গেলেন সেই অভিজ্ঞতা মন ছুঁয়ে গেল সবার ।   

সাগরে গেলে মনটা কেমন যেন হয়ে যায় ,  ফাঁকা ফাঁকা লাগে ,  তরঙ্গের সাথে সাথে হৃদয়ে গান আসে ,  উদ্বাহু সুরে গাইতে থাকি যখন যেটা মনে ভেসে ওঠে সেইটা ,  বাউলা বাতাসের জাদুতে ,  আউলা চুলে - 

৩১ ডিসেম্বর ,  মঙ্গলবার
মধ্যদিনে যে জাল তোলা হল তাতে অন্যান্য মাছের সাথে বেশ কিছু মৃত হাঙর ,  কাটল ফিশ ,  স্কুইড যোগ দিল ।  তিন গোয়েন্দার অথৈ সাগর পড়ে জেনেছিলাম স্কুইডের কালি বেশী ঘন হয় ,  আক্রান্ত হলে এই কালি ছিটিয়ে স্কুইড আত্মরক্ষার কাজ সারে ,  সেই কালি দিয়ে নাকি এক নাবিক লগ - বুক লিখেছিলেন একবার ।  এবার বঙ্গোপসাগরে দেখলাম কাটলফিশের কালি ,  সেও বেশ ঘন ,  যদিও লেখার সুযোগ না নিয়ে সেটাকে সাগরে ফিরে যেতে সাহায্য করলাম ,  যতই কালি ছিটাক ,  এমন রোদ সহ্য করা এই বেচারার নরম থলথলে দেহের কাজ না ।  


 আর কত বিচিত্র ধরনের জেলিফিশ যে দেখা গেল ,  কতগুলো তো কাঁচের মত স্বচ্ছ  !  এপার থেকে ওপার ভেদ করে সব দেখা যায়  ! 

এমনকি তাদের ভিতরে থাকা শিকারও - 

দুপুর ৩টায় যাত্রাপথে যুক্ত হল স্মরণীয় মুহূর্ত ,  জাহাজের পাশ দিয়েই তীর বেগে উড়ে গেল এক কালো পাখি ,  তার পিছু পিছু ধাওয়া করল আমাদের দৃষ্টি ,  অবশ্যই দূরবীনের মাধ্যমে ।  অন্য অনেক মহাসামুদ্রিক পাখির মতই সেও জাহাজের পিছনে জলের ঘূর্ণনের পথটা মাছের সন্ধানে একবার দেখে আবার ফিরে আসল পূর্বনির্ধারিত যাত্রাপথে ,  পাশের ডেক থেকেই শুনি ইনাম ভাইয়ের উল্লাস ভরা কণ্ঠ Thats the Bird ,  Thats the Bird  !  অবশেষে সাগরের ভাসার এতগুলো দিন পরে দর্শন পেলাম পোমরাইন জেগারের  (  Pomorine Skua  )  ,  ভীম দর্শন পাখিটি আমাদের প্রাপ্তির আনন্দে মুড়ে আবার উড়াল দিল দূর গন্তব্যে ।  জীবনে প্রথম দেখা মিলল এই বিরল পাখির ,  এর আগে বাংলাদেশে এই ছবি  ছিল মাত্র দুইজনের ।  

বিকেল ৪টায় স্পেশাল স্কুইড ভাজা চলে আসল টেবিলে ,  বেশ ঝাল ঝাল করে রাঁধা ।  স্কুইডের অনুরোধ করায় হেঁসেলের ক্যাপ্টেন শাহাবুদ্দিন ভাই যত্ন করে রান্না করেছিলেন ,  যদিও ঝাল বিধায় মুড়ি দিয়ে মাখিয়ে চিবোতে হল ।   আমরা তখন সুন্দরবনের সমুদ্র এলাকায় চলে গেছি । 


বছরের শেষ সূর্যাস্ত চলে আসল দেখতে দেখতে ,  জন্ম হচ্ছে নতুন রাতের ।  এবারের নববর্ষকে অন্যভাবেই স্বাগত জানাচ্ছি আমরা ,  বিশেষ কোন আয়োজন ছাড়াই ।  এই প্রসঙ্গে ক্যাপ্টেন বললেন ,  কারাগারেও টাকা খরচ করলে অনেক কিছু মেলা সম্ভব ,  কিন্তু জাহাজে না !  কারাগারের চেয়েও খারাপ এই কৃত্রিম দ্বীপ !  

১ জানুয়ারি ,  বুধবার
সকাল ৬ টা নতুন বছরের প্রথম সূর্য দেখার আনন্দে ডেকে আড়মোড়া ভাঙলাম ,  মনের মধ্যে ভাবনারা তুফান মেলেছে এই বছরের শত শত পরিকল্পনা নিয়ে ।  কিছু বাস্তবে রূপ নিবে কিছু কল্পনা থেকে যাবে ,  আবার আসবে নতুন বছর ,  স্বপ্নবাজরা চষে বেড়াব এই নীল গ্রহ ,  স্বপ্ন মাখা চোখে ।  

সকাল ৭ টায় সেই বহু আকাঙ্ক্ষিত জেগার  ( স্কুয়া )  আবার হাজির মাছ খাবার জন্য ,  এবার সেই বেশ কিছুক্ষণ সঙ্গী হয়েই থাকলে জাহাজের ,  এমনকি জলে বসলও  !  সেদিন অবশ্য পরে একসাথে ৪ টা পাখিও আমরা দেখেছিলাম ,  মানে তাদের সংখ্যা বেশ ভালই আছে মানুষের থেকে দূরে এই কূলকিনারাহীন সাগরে ।  

সকাল ১০টায় জাল তোলা হল ,    সেই সময়ে ডলফিনের ভিড় ,  অন্তত ৫টা স্পিনার ডলফিন বেশ জাকিয়ে ঘুরতে থাকল মাছের আশায় ।  

নাবিকেরা অনেক সময়ই ৫০টার ঝাঁকও দেখে থাকেন এই অঞ্চলে ,  তারপরও এবারের ভ্রমণে প্রথমবারের মত জীবিত ডলফিনদের লেজের দেখা পেয়ে আমরা যথেষ্ট আহলাদিত ,  প্রকৃতি ও জীবন দল ডলফিন দলের পানির নিচের ফুটেজ সংগ্রহের জন্য ব্যস্ত হয়ে গেল ,  আর আমরা পানির উপর থেকেই দেখলাম তাদের শিকার ,  খুনসুটি ,  আদর ।  এইটাই এযাত্রা সোয়াচের সবচেয়ে গভীরে অবস্থান আমাদের ,  এবার ফিরতে অন্য মাছের খোঁজে অন্য দিকে ।  

 দুপুর ২টায় জাল তোলা হল ,  ২ টা কাছিম ,  স্কুয়া হাজির ,  সাথে পানচিল ,  গাঙচিল ,  আর বিচিত্র সব প্রাণী  । 

বিশেষ করে অন্ধকারের লন্ঠন মাছ ,  যে মাছটা মুখের সামনে নিজের দেহ থেকে উৎসরিত আলো টোপ হিসেবে ব্যবহার করে অন্য মাছকে আকৃষ্ট করে শিকার করে ।  সাগরের আঁধার জগতের তলদেশে শুয়ে শুয়ে এভাবেই অন্ন সংস্থান হয় তার ।  

সত্যিকারের অক্টোপাস ,  আট শুঁড়ের কী বর্ণীল একটা প্রাণী !  যদিও মারা যাবার খানিকক্ষণ পড়েই যে ধূসর বর্ণের হয়ে গিয়েছিল ।  

উঠে এল একটা বিশেষ মাছ যার শরীরের উপরের এবং নিচের অংশের বর্ণ সম্পূর্ণ আলাদা ,  আর দাঁত পুরাই সারি সারি ক্ষুর । 


 ( একই মাছের দুই পিঠ ) 
দুপুরে বিশেষ আয়োজন ছিল ইলিশ খিচুড়ি সাথে টাইগার চিংড়ি ।  ক্যাপ্টেন হাসতে হাসতে বললেন -  বাড়ীতে আসলে তো এই চিংড়ি খাওয়ানোর সামর্থ্য হবে না ,  এইখানেই খাওয়ায় আপনাদের ।  

 বেজায় খাওয়া - দাওয়া করে একা ডেকের উপরে বেরিয়ে আসছি একটু বাহিরে বসার জন্য ,  মনে হল অন্য ধরনের এক জোড়া পানচিল মাস্তলের উপর দিয়ে উড়ে যেয়ে আবার দ্রুত ফিরে গেল ,  মুহূর্তের মাঝেই একটানা ক্লিক করে কে কয়টা ছবি সম্ভব তুলে  একটা হাক দিলাম -  ইনাম ভাই ,  ইমারজেন্সি  ! 
ডাক শুনেই ইনাম ভাইয়ের আগে ক্যাপ্টেন দৌড়ে আসলেন  কোন দুর্ঘটনা হয়েছে ভেবে ,  ততক্ষণে পাখিরা লাপাত্তা ,  ক্যামেরাই তোলা ছবি দেখেই উল্লসিত ইনাম ভাই  বললেন -  নতুন বছরের জন্য এর চেয়ে ভাল উপহার হতে পারে না ,  বাংলাদেশের জন্য নতুন পাখি আবিস্কার করেছেন  !   ( সেটা কী পাখি ,  তার ছবি ইত্যাদি নিয়ে বিস্তারিত লেখা পরে আসিতেছে  )  
ল্যাটিচিউড ২১ ডিগ্রি ১৫মিনিট  নর্থ ,  লংগিচিউড ৮৯ ডিগ্রী ৪৪ মিনিট  ইস্ট  এই অবস্থানে পেলাম সেই নতুন আগন্তককে ।  
বিকেলের দিকে জাহাজের সামনের বেশ বড়সড় কিছু মাছকে পানি ফুঁড়ে  উঠে লাফাতে দেখলাম অনেক বার ,  ফ্লাইং ফিশ নয় ,  বেশ বড় আকৃতির ।  সহকারী নাবিকেরা দেখে জানাল এক ধরনের টুনা ,  অপূর্ব সব দৃশ্যের জন্ম হচ্ছে একের পর এক ,  মাছগুলো চকচকে শরীর বাতাস ফুঁড়ে চলছে ,  আবার প্রবেশ করছে বিশাল সব ঢেউয়ের মাঝে ,  তবে ছবি তোলা দুষ্কর ,  শত শত তুললেও একটাও মাছ শূন্য ভাসমান অবস্থায় পাওয়া যায় না ,  হয়ত মুড়ো উধাও ,  না হয় লেজ !  অবশেষে একটা মুহূর্ত পাওয়া গেল মন মত -   

২ জানুয়ারি ,   বৃহস্পতিবার
এই জাহাজে আজ আমাদের শেষ দিন ,  সকাল থেকেই সাগরে মাতম শুরু হয়েছে যেন সেই কারণে !  বিশাল বিশাল সব ঢেউ ,  জাহাজ টালমাটাল ,  একবার উপরে উঠে তো আবার নামে ,  ডেকের উপরে পর্যন্ত এসে ঝাঁপটা দিচ্ছে লোনা জল ।  দরিয়ার মাঝে কাঠের তৈরি মাছ ধরা ট্রলারগুলোর অবস্থা দেখে মনে হচ্ছে যে কোন সময় তলিয়ে যাবে খড়কুটোর মত ।   

 ( ছুরি মাছ ) 
সী - সিকনেসে আক্রান্ত হবার মোক্ষম আবহাওয়া ,  যদিও গত এক সপ্তাহের অভিজ্ঞতায় কিছুটা খাপ খাইয়ে নিয়েছে শরীর ,  তারপরও এমন আবহাওয়াতে যে কেউই অসুস্থ হয়ে পড়তে পারে ।  তবে দুপুরের খানাদানাতে কোন ঘাটতি ফেলতে পারল না উম্মত্ত সাগর ।  নতুন কোন পাখি যদিও বা আসল না সাগরের বার্তা পৌঁছে দিতে ,  আসলে গত এক সপ্তাহ সাগরে ভাসার পরেও পাখি দেখেছি আমরা মাত্র ৫ ধরনের ,  তাদের মাঝে নতুন পাখিটি ছিল মাত্র ২টি ,  আর সিংহভাগই ছিল পালাসি গাংচিল ।  

সেদিনও জালে উঠে এল ২ টা কাছিম আর নানা রঙের কাঁকড়া ,  যারা আমাদের স্পর্শ নিয়ে ফিরে গেল অতলে ।  অবশেষে রাতে অন্য জাহাজে উঠে চট্টগ্রাম রওনা দেবার সময় সাগরের টানে বার বার মনে হচ্ছিল - 



কেন পিরিতি বানাইলি রে বন্ধু ,  ছাইড়া যাইবা যদি ?  
 ( পোস্টটি আমাদের সত্যিকারের ফাইটার বন্ধু শাহেনশাহ সিমনের জন্য ) 






চন্দ্রমানব অলড্রিনের আত্নজীবনী -  রিটার্ন টু আর্থ




ধুপ করে পড়লাম যেন এবড়োথেবড়ো ভূমিতে ,  জানালা দিয়ে একনজর বাহিরে বুলিয়েই আবার বসে পড়লাম আসনে ,  পরের মুহূর্তগুলো যেন চেয়ারের উপরে আমরা খেলার পুতুলের মত ঝাকনি খেতে থাকলাম অবিশ্বাস্য ভাবে ।  মহাকাশের অনন্ত শূন্যতার মাঝে যেমন আলোর অভাব এখানে তেমন না ।  ৭ মিনিট পরে মোটামুটি ধাতস্থ হয়ে দলনেতা নিল আর্মস্ট্রং  রেডিওতে বলল -  এয়ার বস ,  অ্যাপোলো ১১ ,  সব ঠিক আছে ,  আমরা সাতারুদের অপেক্ষা করছি ।  
এবং এই ঘোষণার সাথে সাথে যেন সব শেষ হয়ে গেল ,  কোন হাত তালি নেই ,  পিঠ চাপড়া - চাপড়ি নেই ,  উষ্ণ আলিঙ্গন নেই ,  এমনকি করমর্দনও নেই !  তিন জন মানুষ আপন জগতে ডুব দিল ভাসমান এক যানে ।  তবে আমি মূলত নিজেকে বুঝ দেবার চেষ্টা করছিলাম যাতে সী - সিক না হয়ে পড়ি ,  পরে শুনেছি অন্যরাও তাইই করছিল । 
খানিক পরেই উদ্ধারকর্মীরা চলে আসল ,  প্রথমজনকে ফ্রগম্যানের বেশভূষায় দেখে মনে হল জুল ভার্ণের বইয়ের পাতা থেকে উঠে এসেছে ।   -  -  এইভাবেই শুরু হয়েছে চাঁদের বুকে মানুষের অবতরণের প্রথম দলের অন্যতম সদস্য কর্নেল এডউইন বাজ অলড্রিনের  (  জুনিয়র )  আত্মজীবনী রিটার্ন টু আর্থ ,   সাথে ছায়ালেখক হিসেবে ছিলে Wayne Warga ,  ১৯৭৩ সালে প্রথম ছাপা হওয়া বইটিতে অ্যাপোলো - ১১ এর মিশন বিশাল অংশ জুড়ে থাকলেও আগুপিছু ভাবে নানাবার এসেছে অলড্রিনের জীবন ,  বেড়ে ওঠা ,  পরিবার ,  বন্ধু ,  বিশ্বব্যাপী খ্যাতি লাভের পর ব্যপক ভ্রমণের অভিজ্ঞতা ,  মানসিক টানাপোড়ন ,  চাঁদ থেকে ফেরার ২ বছরের মধ্যে কেন তাকে মানসিক চিকিৎসা নিতে হয়েছিল -  সবকিছুই ।  
বাজ অলড্রিন নিঃসন্দেহে মানব ইতিহাসের সবচেয়ে উল্লেখযোগ্য একটি নাম ,  যদিও সারা জীবন কয়েক কোটি বার কেন চাঁদে তিনি নিলের পর নামলেন এই প্রশ্ন শুনতে শুনতে বিরক্ত হয়ে বলেছিলেন -  যদি কয়েক মিনিটের ব্যবধানে চাঁদে নামার ব্যাপারটা আমার জন্য বিশাল অপমানজনক হয় ,  তাহলে সেই অপমান বয়েই বাকী জীবনটা আমার চলতে হবে ।  উনার নাম কোন ভাবে শিশুকালে শুনেই থাকলেও প্রথম তাদের ভ্রমণ বর্ণনা এবং ছবি দেখেছিলাম প্রাইমারী স্কুলের বইতে ,  সেখানে অবশ্য তার নামা ছাপা হয়েছিল এডউইন অলড্রিন ,  কিন্তু একাধিক জায়গায় দেখেছিলাম বাজ অলড্রিন ,  দেখেই খুব ভাল লেগেছিল ,  ভেবেছিলাম কুমেরু বিজয়ী অভিযাত্রী রবার্ট ফ্যালকন স্বক্টের মত তার নামের মাঝের অংশটিও কোন পাখির নাম থেকে নেওয়া হয়েছে -  বাজ !  কিন্তু বইখানা পরে দেখি তার বোন পিচ্চিকালে অলড্রিনকে ব্রাদার্স বলতে যেয়ে সবসময়ই বলত বাজার্স ,  সেখান থেকেই বাজ শব্দটি তার নামের সাথে লেপটে গেছে ।  
যাই হোক ,  আবার আমরা ফিরে যাচ্ছি উদ্ধারকারিদের কাছে ,  সাগরের অতল জলে এর মাঝেই তলিয়ে গেছে নভোযান কলম্বিয়া ,  যার উপরে নির্ভর করছিল তিন নভোচারীর জীবন ।   সরাসরি কোয়ারান্টাইনে পাঠিয়ে দেয়া হল আমাদের ,  বলা তো যায় না যদি চাঁদ থেকে অজানা কোন জীবাণু চলে আসে রকেটবাহিত হয়ে !  সেখানেই চলতে থাকল নানা মেডিক্যাল চেক - আপ ,  এর মাঝে অর্ধ পৃথিবী ঘুরে আমাদের সাথে দেখা করার জন্য যুক্তরাষ্ট্রে ফিরে আসলেন মার্কিন রাষ্ট্রপতি রিচার্ড নিক্সন ।  
সেই বাক্সের মত ঘরের কাঁচের জানালা দিয়ে প্রেসিডেন্টের সাথে যতখানি সম্ভব ইয়েস স্যার এবং থ্যাংক ইউ ,  স্যার বলে কথা চালিয়ে গেলাম ।  প্রেসিডেন্ট পুরো ঘটনা নিয়ে ব্যপক উৎসাহী ছিলেন এবং বলে বসলেন সৃষ্টির পর থেকে চাঁদ থেকে ফিরে আসার সপ্তাহটিই মহাবিশ্বের ইতিহাসে সবচেয়ে বেশী গুরুত্বপূর্ণ ।   কলিন্সের গোঁফ নিয়েও বেশ রসিকতা করলেন যে মহাশূন্যে এই ঝক্কি ঝামেলার মাঝেও সেটি বেশ ভালোই বেড়েছে !  প্রতি স্পেস ফ্লাইটের পরেই নভোচারীদের পদোন্নতি নিয়ে কথা হত স্বাভাবিক ভাবে ,  কিন্তু আমাদের মাঝে নিল ছিল সিভিলিয়ান ,  আমি কর্নেল ,  তাই এক মাইক - ই লেফটেন্যান্ট কর্নেল ছিল যে শীঘ্রই কর্নেলে পরিণত হয় ।   আমার কথা বলা সময়ে অ্যাপোলো - ১ দুর্ঘটনায় নিহত তিন নভোচারী গাস গ্রিসসম ,  রজার চ্যাফে এবং এড হোয়াইটের স্মৃতির উদ্দেশ্যে এক মিনিট নিরবতা পালন করতে বলি সবাইকে ,  এরপর হোয়াইট হাউসে আবার দেখা হবার প্রতিশ্রুতি দিয়ে প্রেসিডেন্ট চলে যান ।  
শুরু হল আমাদের বন্দী জীবন ,  খাওয়া -  পান -  ঘুম আর অন্যান্য রুটিন ,  তবে সত্য বলতে আমরা তিন জনেই চাচ্ছিলাম কিছুক্ষণের জন্য একেবারেই কোন কিছু না করার জন্য ।   আবার সেই কিছু না করতে চাওয়ার তাড়নাই আসলে আমাদের ধাবিত করেছিল এক নতুন গন্তব্যের দিকে ,  চাঁদের পিঠে কী পেতে পারি সেই ধারণা আমাদের কিছুটা ছিলই ,  কিন্তু নিজ গ্রহে ফিরে আসার পরে কোনদিকে জীবন যাবে তেমন কোন জ্ঞানই আমাদের ছিল না ।   সেই কাহেন ২ দিন থাকার পর আমাদের পার্ল হারবারে নিয়ে যাওয়া হয় ,  প্রথম বারের  মত নীল গ্রহের কোন ভূমি স্পর্শ করি সবাই ।  সেখানে উপস্থিত প্যাসিফিক ফোর্সের কমান্ডার অ্যাডমিরাল জন ম্যাককেইন এসেই বাজখাই গলায় বলে বসলেন -   You lucky sons of bitches .  I , d have given anything yo go with you .  
আমাদের অজ্ঞাত জীবাণুর বিরুদ্ধে এই সতর্কতার অবস্থান ছিল টানা তিন সপ্তাহ ,  এর মাঝে আমাদের সাথে ২ জন পাচক ,  এক আলোকচিত্রগ্রাহক ,  একজন চিকিৎসক ,  ২ জন নাসার কর্মকর্তা যোগ দিয়েছিলেন ল্যাবরেটরিতে থাকার জন্য ,  তবে নিলের জন্মদিন উপলক্ষে ৫ আগস্ট এক তরুণী সহকর্মীও যোগ দিয়েছিলেন দলের সাথে ।  
এর মাঝে এক অদ্ভুত সমস্যার কথা আমি অন্যদের বলি ,  মহাশুন্যে যাত্রার সময় চাঁদের দিকে যেতে আমাদের যে দুই রাত লেগেছিল সেই সময়ে চোখের কোণে অদ্ভুত কিছু আলোর ঝলকানি নজরে পড়েছিল ,  যদিও রকেট ছিল আঁধারে ঘেরা ,  জানালাও ছিল বন্ধ ,  কিন্তু থেকে থেকেই সেই ঝলকানি আমাকে যথেষ্ট বিব্রত করেছিল ।  
এবং পৃথিবীর দিকে ফেরার পথেও একই ঘটনা ঘটল ।  অবশেষে অন্য দুইজনকে জিজ্ঞাসা করতে বাধ্য হলাম যে তাদের ক্ষেত্রেও এমন কিছু ঘটেছে নাকি ,  মাইক না দেখলেই নেইল জানাল সে এমন কিছু অনুভব করেছে ।  পৃথিবীতে ফিরে এই নিয়ে অনেক কথা চলল ,  অ্যাপোলো - ৮ এর নভোচারীদেরও এই নিয়ে জিজ্ঞাসা করেছিলাম যদিও তারা কিছুই দেখেনি ।   এখন আমরা জানি এই বিষয়টিকে বলা হয়  Flickr - flash ,  কিছু মানুষ সেই ঝলকানি দেখতে পারি এবং বাকীরা পারে না ।  নানা মৌলের আয়োনাজেশনের কারণে এমনটা ঘটে থাকে ,  এবং এই কণাগুলো শুধু রকেট না ,  আমাদের হেলমেট এমনকি মস্তিষ্ক ভেদ করেও যেতে পারে ।  
অবশেষে আমাদের নিকট ভবিষ্যতের পরিকল্পনা জানানো হল ,  আমাদের আগামী এক বছর বিশ্বের নানা স্থানে যাওয়ার পরিকল্পনা ইতিমধ্যেই করা হয়ে গেছে ।  অবশেষে ১৯৬৯র ১০ আগস্ট ,  রবিবার আমাদের কোয়ারেন্টাইন শেষ হল ,  মনে হল অনন্ত কালের পরে আমি  ,  নিল আর মাইক আলাদা হতে যাচ্ছি ।  নাসা আমাদের প্রত্যেককেই বাড়ী পৌঁছে দিয়েছিল ,  সেখানে স্ত্রী আর তিন সন্তানের সাথে দেখা হবার পরে মনে হল  –  ফিরে এসেছি !  
পরের সোমবারেই প্রথম কাজ ছিল একটা স্যুট কেনা ,  যেহেতু বুধবারেই আমাদের দেশব্যপী ভ্রমণ শুরু হবে ,  তাই সময় ছিল নিতান্তই কম ।  প্রথম গন্তব্য ছিল নিউইয়র্ক ,  সেখানে মানুষের ভিড় বিশেষ করে পতাকাবাহী স্কাউটদের বিউগলের আওয়াজে আপ্লুত হয়ে বলতে ইচ্ছে করছিল -  আমাকে ধন্যবাদ দিও না ,  বরং তোমাদের ধন্যবাদ দিতে দাও ।  যুক্তরাষ্ট্রের নানা স্থান ঘুরে যাত্রা অব্যাহত থাকল মেক্সিকো ,  কলম্বিয়া ,  ব্রাজিল ,  স্পেন ,  ফ্রান্স ,  বেলজিয়াম ,  হল্যান্ড ,  নরওয়ে ,  জার্মানি ,  ইংল্যান্ড ,  ইতালি ,  ভ্যাটিকান ,  যুগোস্লাভিয়া ,  তুরস্ক ,  কঙ্গো ,  ইরান ,  ভারত ,  পূর্ব পাকিস্তান  (  পরবর্তীতে বাংলাদেশ )  ,  থাইল্যান্ড ,  অস্ট্রেলিয়া ,  কোরিয়া ,  জাপান ,  কানাডা ।  এর মাঝে কোন কোন দেশে আমাদের একাধিক শহরে থামতে হয়েছিল ।  
 কঙ্গোতে রাষ্ট্রপতি জোসেফ মবুতুর পোষা দুই সিংহের কথা মনে পড়ে ,  তার দরজায় শুয়ে শুয়ে রোদ পোহাত ওরা ।  
ঢাকাতে ঘটল এক অদ্ভুত ঘটনা ,  আমাকে মৌলবাদীরা  হুমকি দিয়েছিল আজব কারণে — 
October 27 ,  1969 ,  Dacca ,  East Pakistan ,  We were advised to avoid eating any food and i very nearly didn ' t get off the plane .  En route ,  we received a cable saying that a group of dissidents were threatening to cause trouble because one of the American Astronauts ,  a Colonel Aldrin ,  had Zionist leanings .  They would not be responsible for my fate if i dared step off the plane .  
I racked my brain trying to figure out what was going on .  The best i could do was to recall that a Masonic Lodge in Tel Aviv had sent me a very elaborate plaque and i had responded to them . 
The country is now known as Bangladesh and i can see why a revolution was inevitable .  The poverty was extreme and thousands of people were starving and homeless . 
পরে নিলের পরামর্শে কিছুই ঘটেনি এমন ভান করে সমবেত জনতার উদ্দেশ্যে হাত নাড়লাম একসাথে । 
  (  মোল্লারা সারাজীবন এমন করেই গেল )  
অবশেষে নভেম্বরের ৪ তারিখে জাপানের টোকিওতে আমাদের বিশ্ব - সফর শেষ হল ,  জাপানের প্রধানমন্ত্রী এইসাকু সাতো প্রথমবারের মত কোন বিদেশীদের জাপানিজ অর্ডার অফ কালচার নামের পদক রিবন দিয়ে পরিয়ে দিলেন ,  অবশ্য তার জন্য আমাদের মাথার উপর দিয়ে সেটি গলিয়ে গলায় দেওয়া সম্ভবপর ছিল না বিধায় মাথা নিচু করে সহযোগিতা করেছিলাম সবাই ।  
ফিরে আসি আমার জীবনে ,  ১৯৩০র জানুয়ারির ২০এ আমার জন্ম ,  নিউ জার্সিতে ।  পুরো নাম রাখা হয়েছিল এডউইন ইউজেন অলড্রিন জুনিয়র ,  যদিও দেড় বছরের বড় বোন ফে অ্যানের কল্যাণে আদরের ব্রাদার থেকে বাজার হয়ে বাজ হয়ে গেল আমার নাম ।  বয়সের তুলনায় দৈহিক বৃদ্ধিতে বেশ কমতি ছিল ,  যদিও বড় ছেলেদের সাথে সেই ঘাটতি পুরনের জন্য সুযোগ পেলেই মারামারিতে জড়িয়ে পড়তাম ,  মুখ ভর্তি ছিল নানা মারামারির আঘাতে ,  কিন্তু চোখ ফুলিয়ে কাল করে বাড়ীতে ফিরিনি কখনও ।  
২১ বছরে গ্রাজুয়েশন শেষ হবার পরপরই বিশ্ব দেখার নেশাতে ইউরোপ চলে যাই ,  জার্মানি ,  অস্ট্রিয়া ,  ইতালি ,  সুইজারল্যান্ড ঘোরার ফাঁকে ফাঁকে নানা জাদুঘর ,  ভবন ,  চত্বর দেখি উম্মাতাল কৌতূহলে ,  আসলে সারা জীবনে আর কোন সময়ই এমন একা একা কাটানো হয় নি ,  সময়টা আসলে উপভোগ করেছিলাম ।   এর পরপরই বিমান বাহিনীতে যোগ দিই ,  বিমান চালনার প্রশিক্ষণের জন্য নানা ঘাঁটিতে অবস্থান করতে হয়েছিল ,  পরে F - 86 চালানো ৫১তম ফাইটার উইংএর সদস্য হিসেবে যোগদান করি ।  
এদিকে জোয়ান তখন অন্তঃসত্ত্বা ,  অ্যান্ডি তার গর্ভে ,  আমরা একসাথে ইউরোপ ভ্রমণে ছিলাম ,  নেপলসে কয়েকদিন থাকার পরে একদিন ভিসুভিয়াস আগ্নেয়গিরি আরোহণের চেষ্টা চালালাম ,  এক জায়গায় ধোঁয়া উড়তে দেখে তা আগ্নেয়গিরির ধোঁয়া কিনা দেখার জন্য থামার পর দেখা কোন চাল্লু লোক কাঠ দিয়ে আগুন জ্বালিয়ে সটকে পড়েছে ,  সেদিন আর শিখরে যাওয়া সম্ভব হল না ,  বরং তার পরিবর্তে আমাদের গাইডের সাথে তার পারিবারিক ওয়াইন সেলারে যাওয়া হল বাকি সময়ের জন্য ! 
 বাবা এম আই টি থেকে ডক্টরেট করে ছিলেন ,  আমারও সেখানে ভর্তির আবেদন গৃহীত হয় ।  সেখানে থাকার সময়ই শুরু হয় নাসার নভোচারী বাছাইয়ের প্রক্রিয়া ।  মোটমাট ৩৪ জন ছিলাম নাসার লম্বা ইন্টারভিউতে ।  শেষ পর্যন্ত ১৯৬৩র ১৭ অক্টোবর আমরা ১৪ জন অফিসিয়াল ঘোষণা দেবার জন্য প্রথমবারের মত প্রেস কনফারেন্সে উপস্থিত হই ।  
জেমিনি ছিল আমাদের প্রথম ধাপ ,  আমি জেমিনি - ১০ এর ব্যাকআপ দলে ছিলাম ,  মূল দল কোন সমস্যায় না পড়ায় আর যেতে হয় নি ,  কিন্তু নিয়ম অনুসারের জেমিনি - ১৩ তে আমার মহাকাশযাত্রা কথা ছিল ,  যদিও দুঃখজনক ভাবে জেমিনি - ১২ এর পরেই এর কার্যক্রম থামিয়ে দেওয়া হয় ।  এর মাঝে ১৯৬৬র ২৮ ফেব্রুয়ারি জেমিনি - ৯ দলের দুজন সদস্য চার্লি এবং ইলিয়ট বিমান দুর্ঘটনায় মারা যান ।  খুবই মর্মান্তিক একটা দুর্ঘটনা ,  এবং এর ফলেই আমাকে জেমিনি - ১২ দলে যোগদান করতে হয় ,  মহাকাশে রওনা দিই প্রথম বারের মত ।  সেখানে অবস্থানের ৩য় দিনে রকেটের হ্যাচ খুলে ক্যামেরা হাতে বেরিয়ে পড়ায় ৫১ মিনিট অবস্থানে করি বাহিরে ,  সেই সময়ে মোট ৫ ঘণ্টা ২৬ মিনিট শুন্যে অবস্থানের রেকর্ড গড়ে ছিলাম নিজের অজান্তেই ।  ৪ দিনের মাথায় আমরা আবার পৃথিবীতে ফিরে আসি ,  আছড়ে পরে আটলান্টিকে আমাদের নভোযান ।  
শুরু হল অ্যাপোলোর পথ চলা ,  কিন্তু অ্যাপোলো - ১ এর মর্মান্তিক দুর্ঘটনায় নভোচারী গাস গ্রিসসম ,  রজার চ্যাফে এবং এড হোয়াইটের নিহত হবার ফলে বেশ কিছু পরিকল্পনায় পরিবর্তন আনা হয় ।  ধারণা করা হয়েছিল অ্যাপোলো -  ১২ চাঁদের বুকে নামবে কিন্তু পরে মনে হল অ্যাপোলো - ১১ সেই অবিস্মরণীয় সন্মান পেতে যাচ্ছে ।  অ্যাপোলো - ৯ এর ব্যাকআপ টিমে নিল আর্মস্ট্রং এবং জিম লোভেলের সাথে আমার নাম ঘোষণা করা হল ।   ।  নানা ধরনের পরিকল্পনা পরিবর্তনের মধ্য দিয়ে ঠিক করা হল ফ্র্যাঙ্ক বোরম্যানের কমান্ডে অ্যাপোলো  –  ৮ প্রথম নভোযান হিসেবে চাঁদের চারপাশে প্রদিক্ষণ করবে ,  আমি সেই মিশনের ব্যাকআপ ক্রু । 
এখনও মনে পড়ে সেই সোমবারটা ,  জানুয়ারির ৬ তারিখ ,  আর অন্য দশটা দিনের মতই ,  সেদিনই আমার কাছে সুখবর আসল ,  এবং স্ত্রীকে জানালাম -  আমি চাঁদে নামতে যাচ্ছি !  
মহাকাশযাত্রার সমগ্র ইতিহাসে দলনেতা সবসময়ই মহাকাশযানে থাকে সবকিছুর নিয়ন্ত্রণে এবং সহকর্মীরা বাহিরে বেরিয়ে অন্যান্য কাজ করে ,  তাই আমিও ভেবেছিলাম চন্দ্রপৃষ্ঠে প্রথম পা আমারই পড়বে যেহেতু নিল ছিল দলনেতা ।  কিন্তু যখন জানলাম নিল - ই হতে যাচ্ছে চন্দ্রপৃষ্ঠে পা দেওয়া প্রথম মানুষ যার অন্যতম কারণ সে একজন সিভিলিয়ান তখন এক হতাশাবোধ আমাকে গ্রাস করেছিল ,  আসলে প্রচণ্ড রেগে গিয়েছিলাম ,  তাছাড়া মনে হয়েছিল সামরিক বাহিনীর প্রতি এটা এক ধরনের অপমানও ।  আর নিল নিজেও তো সমস্ত প্রশিক্ষণ সামরিক বাহিনী থেকেই পেয়েছে ,  আমার মতই ,  কেবল সে পদত্যাগ করে সিভিলিয়ান হয়ে যাওয়ায় এতবড় সিদ্ধান্ত নেওয়া হল ,  তা মানতে খুবই কষ্ট হচ্ছিল ।  অবশেষে সরাসরি নিলের সাথে কথা বলার সিদ্ধান্ত নিই ।  
নিল খুব ঠাণ্ডা মাথায় আমাকে বুঝিয়ে দেয় আমাদের মধ্যকার উষ্ণ বন্ধুত্বের কথা ,  এবং জানিয়ে দেয় এই সিদ্ধান্ত তার না ,  অনেকে মিলে নেওয়া হয়েছে ।  তবে যেহেতু এটি বিশাল তাৎপর্যপূর্ণ তাই সে নিজেও চন্দ্রপৃষ্ঠে  প্রথম মানুষ হওয়া থেকে বিরত থাকতে চায় নি ।  ভেবে দেখলাম ,  নিলই ঠিক বলেছে ,  তার উপরে সে ছিল মিশন কমান্ডার ।  কলম্বাস বা অন্যান্য অভিযাত্রীরাও কমান্ডার হিসেবে অজানা ভূমিতে প্রথম পা রেখেছিলেন ।  
যদিও বাবাকে ফোনে এই কথা জানানোর পড়ে তিনি খুবই ক্ষেপে গেলেন ,  তিনি বললেন সাধ্যমত চেষ্টা চালাবেন নাসার এই সিদ্ধান্ত পরিবর্তনের জন্য ,  যদিও আমার যুক্তি এবং অনুরোধের মুখে তিনি নিমরাজি হয়েছিলেন ব্যাপারটি থেকে দূরে থাকতে ।  
আরেকটি ব্যাপার ,  আমরা নিজেদের মাঝে চিন্তা করে দেখলাম চন্দ্রপৃষ্ঠে আমাদের কাজের উপর নির্ভর করবে কে কখন কীভাবে বাহির হবে ,  সেই হিসেবে  লুনার মডিউল পাইলট হিসেবে আমি ডান দিকে থাকব ,  আর নিল থাকবে বাম দিকে ,  যা কিনা বাহিরে যাবার হ্যাচের কাছে ।  কাজেই আমি যদি প্রথম মানুষ হিসেবে চন্দ্রপৃষ্ঠে পা দিতে চাই সে ক্ষেত্রে চাঁদে লুনার মডিউল নামার পরে আমাদের মাঝে আবার অবস্থান পরিবর্তন করতে হবে ,  যা কোন সুস্থবুদ্ধির পরিচায়ক নয় ।  এই ভেবেই সান্ত্বনা পেলাম যে পাইলট হিসেবে ডান দিকে থাকার জন্যই নাহয় চাঁদে একটু পরে নামলাম !  এই সিদ্ধান্ত আমার কাঁধের উপর থেকে বিশাল সব চিন্তা নামিয়ে দিল ,  আবার কেবল মিশন নিয়েই মনোনিবেশ করলাম ।  সবকিছুর পরও নভোচারীরা তো মানুষই ,  তাই না ?  
আমাদের তিনজনকে চন্দ্রযান এবং মূল মহাকাশযানের নামকরণ করতে বলা হয়েছিল ,  মাইক কমান্ডশিপের নাম দিয়েছিল কলাম্বিয়া ,  আমি আর নিল অনেক চিন্তা করে যুক্তরাষ্ট্রের প্রতীক ঈগল থেকে চন্দ্রযানের নাম ঠিক করি ,  যদিও ঈগলের ছবিতে একটি জলপাই ডাল বহনের সিদ্ধান্ত নেওয়া হয় পরে ।  চন্দ্রপৃষ্ঠে যে স্মারক রেখে আসার কথা ছিল তাতে লেখা ছিল  –  We come in peace for all mankind ,   স্বয়ং প্রেসিডেন্ট নিক্সন এটার একটা ভুল সংশোধন করে দিয়েছিলেন ,  ফলে শেষ কথা হয়েছিল We came in peace for all mankind ।    চাঁদের যেখানে আমাদের অবতরণের কথা সে স্থান শান্তি সাগর বা  Sea of Tranquality নামে পরিচিত ,  তাই আমাদের অবস্থানের নাম ঠিক করা হল ট্রানকুয়ালিটি বেসক্যাম্প ।   অবশেষে ১৯৬৯এর ১৬ জুলাই চন্দ্রপানে আমাদের যাত্রা শুরু হল  (  ১৯৪৫ এর ১৬ জুলাই নিউ মেক্সিকোর এক গোপন জায়গায় বিশ্বের প্রথম আণবিক বোমা বিস্ফোরণ ঘটানো হয়েছিল )   ।  
স্পেসে ঠিক করা হয়েছিল আমাদের মুত্র বিশেষ পক্রিয়ায় মহাকাশযান দিয়ে বাহিরে ফেলা হবে ,  সেই তরল সাধারণত চকচকে স্ফটিকে পরিণত হয়ে অদৃশ্য হয়ে যায় ,  বাকী বর্জ্য বিশেষ প্রক্রিয়ায় কন্টেনারে রাখার ব্যবস্থা ছিল ।  
দাদুর 32nd - degree ম্যাসনিক আংটিটা পড়ছিলাম বছরের অধিককাল ,  সিদ্ধান্ত নিলাম সেটাও চাঁদে যাবে আমার সাথে ।  সমস্ত যাত্রাপথে আমাদের তিনজনেরও কেউই কোন রকম অসুস্থ হয়ে পড়ে নি ,  পরে দেখা গেছিল সমস্ত অ্যাপোলো মিশনে আমাদের অ্যাপোলো - ১১ ছিল একমাত্র মিশন যেখানে একবারের জন্যও মেডিক্যালবক্স খোলার দরকার হয় নি ।  
চাঁদের পিঠ থেকে দূরত্ব ৬০ মাইল থাকতেই অবতরণ পক্রিয়া শুরু করা হল ,  প্রায় ২৫ মিনিট জ্বালানী পুড়িয়ে নামা চলতে থাকল ,  এর মাঝে আমি আর নিল করনীয় কাজগুলো সম্পর্কে আরেকবার আলোচনা ঝালিয়ে নিচ্ছিলাম ।   অবতরণের পরে নিলের গলার ঘোষণা শোনা গেল  –  Houston ,  Tranquality base here .  The Eagle has landed .  
পৃথিবী থেকে রওনা দেবার পর আমি আর মাইক অনেক বাড়ী নিলকে জিজ্ঞাসা করেছিলাম চাঁদে পা দিয়ে প্রথম কথাটা কী বলবে সে ,  উত্তর ছিল  – এখনও ভাবছি ।   অবশেষে নিলের অবতরণের সময় রাত ১০ , ৫৬ শোনা গেল তার সেই বিখ্যাত অমর কথা  –  Thats one small step for man ,  one giant leap for mankind .  
এর ঠিক মিনিট পনের পরেই আমিও নামলাম চাঁদের ধুলো মাখা পিঠে ,  পর্যটকদের সমস্ত রীতি মেনে নিল আমার আগমনের ছবি তোলার জন্য ব্যস্ত হয়ে পড়েছিল ।   এর পরপরই চাঁদের বুকে প্রথম মানুষ হিসেবে আমি একটি রেকর্ড করে ফেললাম সবার অজান্তে ,  মুত্রবিসর্জন করে ফেললাম  (  পোশাকের মাঝেই বিশেষ ব্যবস্থা ছিল )   ,  আফসোস ,  কেউ সেটা বুঝল না !   সেই জবরজঙ পোশাক সহ আমার ওজন পৃথিবীতে ৩৬০ পাউন্ড হলেও চাঁদের দুর্বল মাধ্যাকর্ষণের জন্য সেখানে ছিল মাত্র ৬০ পাউন্ড ।   আমাদের বিশেষ স্মারকটা চন্দ্রযানের সামনেই রাখা হল ,  সেখানে লেখা ছিল  –  Here men from planet earth first set foot on the Moon .  We came in peace for all mankind .  July 1969 ,  A . D ,  সেই সাথে ছিল প্রেসিডেন্ট এবং আমাদের ৩ জনের  সাক্ষর  (  এই একটি জায়গা যেখানে বাজ নামে সাক্ষর করতে বেশী ইনফরমাল মনে হচ্ছিল )   ,  ভেবে অবাক হচ্ছিলাম কবে আবার মানুষ এই লেখা পড়বে ! 
চন্দ্রযানে ফেরত যাবার আগে একটা প্যাকেট চাঁদের ধুলোয় রেখে আসি ,  তাতে দুটো মেডেল ছিল  নিহত দুইজন রাশান কসমোন্যাণ্টের স্মৃতির উদ্দেশ্যে এবং অ্যাপোলো -  ১এর একজনের patch ,  আর ছিল আমার নিজের হাতে সোনা দিয়ে তৈরি  চার জলপাই ডালের একটি ,  বাকী তিনটি অবশ্য আমাদের সাথেই রকেটে ভ্রমণ করছিল এবং সেগুলো ছিলে আমাদের তিন জনের স্ত্রীর উদ্দেশ্যে ।  আমাদের এত শত কাজের মাঝে আসলে দার্শনিক বা রোমান্টিক চিন্তা করতে একান্ত ভাবে নিরুৎসাহিত করা হয়েছিল ।  তাই চাঁদে অবস্থানের ২১ ঘণ্টা পুরোটাই ছিল পরিকল্পনা মোতাবেক ,  চারপাশে ঘুরঘুর করার কোন সময় ছিল না ।  অবশেষে ফেরার সময় চলে আসল ।  
মহাকাশে এসে আবার কলম্বিয়া আর মাইকের সাথে দেখা হল ,  আর নীল গ্রহ ছেড়ে আসার ৯ দিন পরে আমরা আবার এর আবহাওয়া মণ্ডলে প্রবেশ করলাম ।  এই বই লেখা পর্যন্ত ১২ জন মানুষ চাঁদে গেছেন ,  চাঁদের পিঠ থেকে আমাদের অসম্ভব সুন্দর পৃথিবীটাকে দেখেছেন ।   আমাদের সেই মিশন ছিল মানুষে কল্পনা এবং উদ্ভাবনীশক্তির এক অসাধারণ উদাহরণ ।  
বইয়ের বাকী অংশে অলড্রিন বলেছেন তার নানা পুরস্কার এবং ভ্রমণের অভিজ্ঞতা বিশেষ করে পূর্বপুরুষের দেশ সুইডেনের কথা এবং বিশেষ ভাবে এসেছে কিভাবে ডিপ্রেশনের শিকার হয়ে চাঁদ থেকে ফেরার মাত্র ২ বছরের মধ্যে তাকে মানসিক রোগের চিকিৎসকের শরণাপন্ন হতে হয়েছিল ,  কিভাবে নানা পরিস্থিতির চাপে তার পরিবার ভেঙ্গে গেল এই সব নিয়ে ।  বইয়ের শেষ প্যারা খুবই চিত্তাকর্ষক - 
আমি চাঁদে গেছিলাম ,  কিন্তু আমার জীবনের সবচেয়ে উল্লেখযোগ্য ভ্রমণ শুরু হয়েছিল সেখান থেকে ফেরার পর যেখানে আগে কোন মানুষের পা পড়ে নি ।  যখন এই বইটা লিখতে শুরু করি আমার মাথায় দুটো চিন্তা ছিল ,  আমি সৎ থাকার চেষ্টা করেছি যথাসম্ভব এবং জীবন ও ক্যারিয়ার নিয়ে যা সত্য মনে করেছি তাই বলেছি ।  The second and more important was that I wanted to stand up and be counted .  
 (  বেশ আগে নিল আর্মস্ট্রং - এর একমাত্র স্বীকৃত আত্মজীবনী নিয়ে  একটা লিখা দিয়েছিলাম ,  লিঙ্ক এই খানে ) 






তোপকাপি প্রাসাদ ,  সুলতানের হারেম ও পিরী রইসের ম্যাপ



 <  সতর্কতা -  সকল সেমেটিক ধর্মের  (  ইহুদী ,  খৃস্টান ,  ইসলাম )  অতিমাত্রায় বিশ্বাসীদের পোস্টটি এড়িয়ে চলাই ভাল ,  নতুবা ঐতিহাসিক সত্য উল্লেখের জন্য কারো ধর্মানুভুতি আহত হলে লেখককে দায়ী করা যাবে না ।   > 
তোপকাপি প্রাসাদের নাম জেনেছিলাম মহাবিশ্বের প্রায় অর্ধেক বস্তুর নাম যেভাবে প্রথম বার জেনেছিলাম সেই ভাবেই মানে সেবা প্রকাশনীর বইয়ের মাধ্যমে ।  বইটির নাম ছিল ভিনগ্রহের মানুষ ,  সেখানে মহাকাশের আগন্তকদের পৃথিবী ভ্রমণের নানা প্রমাণ দেখাতে গিয়ে টানা হয়েছিল পিরী রইসের ম্যাপের কথা ,  তুর্কিশ অ্যাডমিরাল পিরী রইসের কাছে ছিল অদ্ভুত এক ম্যাপ যেখানে উত্তর আমেরিকা ও দক্ষিণ আমেরিকার উপকূল এমনকি বরফহীন অ্যান্টার্কটিকা মহাদেশের প্রান্তসীমার ছবি পর্যন্ত আঁকা ছিল যা সেই সময়ের মানুষের পক্ষে জানার কথা নয় ,  আর ছিল কিছু অদ্ভুতুড়ে প্রাণীর ছবিও ।   ম্যাপটি আছে ইস্তাম্বুলের তোপকাপি জাদুঘরে ! 

ম্যাপের ছবির উৎস
তোপকাপির সাথে সেই প্রথম পরিচয় ,  জানলাম মূলত অটোমান সুলতানদের প্রাসাদ ছিল সেটি ,  ৪০০ বছরেরও অধিক সময় ।  কোন এক ডিসেম্বরে  আমরা দাঁড়ালাম সেই প্রাসাদ চত্বরে ,  সুরম্য অট্টালিকাটি এখনো আছে বসফরাসের আর মর্মর সাগরের পাড়ে ,  যেখান থেকে গোল্ডেন হর্ন দেখা যায় ,  বাতাসে থমকে যায় তোপকাপির বাগানে ,  হিমে বিষণ্ণ পাতা ঝরে পড়ার আগে মনে করে হয়ত হারেমে আগত ভিনদেশী নর্তকীর আকুতি ভরা চাহনি ,  গোলাপঝাড় ছুয়ে যায় সাঁঝের বাতাস ,  যেমনটা করে চলেছে গত ছয়শ বছর ।  চাঁদনী রাতে নিশ্চয়ই ফিনকি দেয়া জ্যোৎস্না প্লাবিত করে সফেদ গম্বুজগুলোকে ,   যা একসময় অলিন্দ দিয়ে ঢুঁকে রহস্যময় আঁকিবুঁকি সৃষ্টি করত বারান্দায় ।  বিশাল সব প্রাচীন মহীরুহেরা আছে কালের সাক্ষী হয়ে দাড়িয়ে ।   


বিশাল মূল ফটক পার হয়ে চমৎকার বিস্তৃত উদ্যান ,  সবুজ গালিচায় ইতস্তত উড়ে বেড়াচ্ছে ঝরা পাতা ,  অদূরেই ২য় প্রবেশদ্বার ,  সেখানেই টিকেট কেটে ঢুকতে হবে ভিতরে ,  দাম বেশ চড়া ১০ / ১২ ইউরো ,   অদ্ভুত ভাবে এক টিকেটে সম্পূর্ণ প্রাসাদ দেখা যাবে না ,  হারেম দেখতে চাইলে আবার টিকেট কাটতে হবে ভিতরে ,  সেটারও দামও ১০ / ১২ ইউরো !  কি আজব নিয়ম রে বাবা ,  এরাও জানে এতদূর এসে সুলতানের হারেম না দেখে ফেরত যাবে খুব কম লোকই ,  তাই ইচ্ছে মত দাম করিয়ে রেখেছে ।  এমনিতেই বিশাল লাইন দর্শনার্থীদের সকাল বেলাতেই । 

 দেখা গেল বিশাল প্রাসাদের একটি ক্ষুদে মডেল ,  

দারুণ সব কাজ করা ছাদ ,  মেঝে ,  খিলান ,  গম্বুজ সবদিকেই । 




প্রথমেই এক ঘর যা কিনা সেমেটিক ধর্মের অনুসারীদের কাছে তীর্থ স্থানের মর্যাদা পেয়ে থেকে কারণ ধর্মগুলোর বেশ কয়েকজন নবীর ব্যবহৃত জিনিসপত্র আছে ,  হজ করে আসা একাধিক আত্মীয়ের মুখে শুনেছিলাম আহ মক্কা -  মদিনায় গেলাম কিন্তু শুনি রাসুলের ব্যবহার করা সিলমোহর ,  দাঁত ,  কেশগুচ্ছ ,  অস্ত্র ইত্যাদি ইত্যাদি সবই আছে ইস্তাবুলের সুলতানের প্রাসাদে !  তারা দখল করে নিয়ে গেছে সব ,  দেখতে চাইলে সেখানেই যেতে হবে ।  সেই প্রাসাদের  বিশেষ কক্ষের  আলোআধারিতে শুরু হল আমাদের যাত্রা ,  প্রথমেই বিশেষ বিজ্ঞপ্তি -  ইহা একটি পবিত্র কক্ষ ,  এখানে পবিত্র জিনিসপত্র সংরক্ষিত আছে ,  কেউ জোরে কথা বলে নিঃশব্দতা  ভাঙবেন না !  ঠিক টিমটিমে আলো নয় ,  কিন্তু ঝলমলেও নয় ,  কোন মতে আঁধার দূর করা হয়েছে হলদেটে আলো দিয়ে ।  
প্রথমেই আমাদের থ করে দিল প্রদর্শনী কক্ষের প্রথম বস্তুটিই ।  আড়াই ফুটের মত লম্বা একটা লাঠি ,  খুব সাধারণ দেখতে ,  হাতলের জায়গাটি একটু মোটা ,  হঠাৎ দেখলে মনে হতে পারে বাঁশের কঞ্চির তৈরি ,  এবং হাতলের জায়গাটিতে বাঁশের গাঁট !  এমন লাঠি গ্রাম বাংলায় কয়েক লক্ষ চোখে পড়বে একটা ঘুরান দিলেই ,  কিন্তু আমাদের থ করে দিল এর নিচের লেখাটি -  ইহা মোজেসের  ( মুসা )  লাঠি !  মানে যে লাঠি ফেলে মুসা সাপ করে দিত সেই লাঠি ?  নাকি বৃদ্ধ বয়সে যে লাঠি নিয়ে হাঁটত সেই লাঠি ?  লোহিত সাগর দিয়ে বনি ইসরাইলদের নিয়ে পার হবার সময় এই লাঠিই তো তার সাথে থাকবার কথা ?   (  এর কথাই না ছিল ইন্ডিয়ানা জোনসের রেইডার্স অফ দ্য লস্ট আর্ক চলচ্চিত্রে ?  )   ,  আমাদের উত্তেজিত ফিসফিস শুনে জাদুঘরের এক কর্মকর্তা এগিয়ে এসে  বলল -  কি ব্যাপার ?  জানতে চাইলাম  (  হাসি চাপার চেষ্টা করতে করতে )  -  এইটাই কি সেই লাঠি যাহাকে মোজেস ভূমিতে ফেললেই সাপ হয়ে যেত (  প্রাচীন মিশরে এই জাদু খুবই প্রচলিত ছিল , লাঠির গায়ে সাপ পেঁচিয়ে খেলা দেখানো )   ?  সে তো প্রায় তিন হাজার বছর আগের কথা !   চোখ - মুখ কুঁচকে সেই ব্যাটা বলল -  আমাদের এখানে যা কিছু সংগ্রহে আছে সবই অত্যন্ত Authentic !   লে বাবা (  রাজশাহীর স্থানীয় হতবাক হবার ভঙ্গি )  ,  ছোট বেলা থেকে পাড়ার হুজুরের কাছে শুনে আসলাম জনাব মোজেস নাকি ৬০ হাত লম্বা ছিল এবং নয়শ বছর বেঁচে ছিল ,  তার এই ছোট্ট লাঠি !   (  অবশ্য মানুষের পক্ষে ৬০ হাত হওয়া কখনোই সম্ভব না পৃথিবীর মাধ্যাকর্ষণ এবং অন্যান্য বৈজ্ঞানিক কারণে ,  আর  মানুষ ৩০০ বছর আগেও অনেক খাটো ছিল ,  কাজেই ৩০০০ বছর আগে তো বলার অপেক্ষাই রাখে না )  আর ৯০০ বছর বাঁচা ,  হুম্ম রূপকথায় সবই সম্ভব । 
 ঠিক আছে ,   ইহুদী ধর্মের প্রধান নবী ,  যাকে নাকি ওল্ড টেস্টামেন্টের উপর সিনাই পর্বতে নেমে এসে মানুষে গলায় কথা বলে ১০টি আদেশে লিখে দিয়েছিল দুটো প্রস্তর খণ্ডে ,  সেমেটিক ৩ ধর্মের অন্যতম গুরুত্বপূর্ণ  ব্যক্তি মোজেস ,  যার উপর নাকি আসমানি কিতাব তাওরাত নাজিল হয়েছিল ,  তার সবচেয়ে বিখ্যাত মুজিযা বা অলৌকিক ক্ষমতা দেখাবার নিদর্শন সেই লাঠির দিকে শেষ চাহনি দিয়ে এগোলাম পরের দ্রষ্টব্যে ।   বেশ কিছু দ্রব্য আছে ঘরটিতে ,  একাধিক চেম্বারে ,  মূল কিছু জিনিসের বর্ণনা দিয়েই বেরিয়ে যাব সুলতানের সবুজ বাগিচায় ।  একটা তলোয়ার চোখে পড়ল ,  তার মালিক ছিল বিখ্যাত ইহুদী নবী ,  ইসরাইলীদের ত্রানকর্তা  ডেভিড  (  দাউদ )  ,  এই তলোয়ার দিয়েই কি সে বিশালদেহী প্যালেস্টাইনি গোলিয়াথ কে হত্যা করেছিল  (  অবশ্য অনেক গবেষকই মনে করেন গোলিয়াথ আসলে এসেছিল বিশাল কোন শহর থেকে ,  সেই বিশাল শহরের গোলিয়াথই মানুষের মুখে মুখে একসময় বিশালদেহী গোলিয়াথ দাড়িয়ে গেছে ,  সেই সাথে অবশ্যই আছে জয়ী ইহুদী নবী ডেভিডের মহিমাকে বড় করে দেখাবার প্রচেষ্টা  ,  তাই মানুষের মুখে  কাল ক্রমে দাড়িয়ে গেছে জয়ী ইসরাইলি কিশোর ডেভিড এবং পরাজিত দৈত্যাকার ফিলিস্তিনি গোলিয়াথ । 

পরের কাঁচের শোকেসে দেখি একটা সাদা পাগড়ি ,  তার মালিক ছিল জ্যাকবের ছেলে জোসেফ (  ইয়াকুবের ছেলে ইউসুফ )  !  আহাহা ,  এই সেই জোসেফ  (  ইউসুফ )   ,  শিশুকালে কত শুনেছি জুলেখা বিবির সাথে তার প্রেম কাহিনী ,  ক্রীতদাস হয়ে মিশরে তার আগমন ঘটলেও থেকে স্বপ্নের অর্থ বলে দেওয়ায় ক্ষমতার কারণে নাকি ফারাওয়ের আস্থাভাজন হয়ে ক্ষমতাশালী পদে অধিষ্ঠিত হয়েছিল সে  ।    (  মনের ভিতরে গান ফেনিয়ে উঠল -  প্রেম কইরাছে ইউসুফ নবী ,  তার প্রেমে জুলেখা বিবি গো !   প্রেমের মরা জলে ডুবে না  ।  ) 

 (  ছবির উৎস ) 
অবশ্য একটি কথা আছে -  সাদা কাপড় বেশ কয়েক বছর পরেই রাসায়নিক কারণে লালচে বর্ণ ধারন করে ,  সেখানে কয়েক হাজার বছর আগের জোসেফের পাগড়িটি অবিশ্বাস্য ধরনের শুভ্র !  ইনারা কি মাঝে মাঝে আধুনিক ওয়াশিং মেশিনে প্রাচীন বস্ত্রখণ্ডটি ধৌত করেন ?  নাকি অলৌকিক কারণবশত এটা এমন সাদা  (  অলৌকিক বলে কিছু নেই ,  যদি প্রমাণ থাকে তাহলে জনাব জেমস র‍্যান্ডির সংস্থার সাথে যোগাযোগ করে অলৌকিকতার যথোপযুক্ত প্রমাণ দিয়ে ১ মিলিয়ন ডলার নিয়ে আসেন ,  এইযে এইখানেতার ঠিকানা )  ।  
 সেই পাগড়ির পাশেই রাখা একটা লোহার হাত ,  তার ভিতরে নাকি আছে খৃস্টানদের কাছে অতি গুরুত্বপূর্ণ ব্যক্তি সেন্ট জনের হাত !  যীশুর শিষ্যের দুই হাজার বছরের পুরনো শুকনো হাত এখানে কি করে আসল তার জবাব অবশ্য মিলল না ।  পাশে জনের কাছে থাকা কিছু প্রাচীন হাতে লেখা কাগজের (  স্ক্রোল )  দর্শনও মিলল ,  কি লেখা আছে তা অবশ্য জানা গেল না । 
 
একটা পাত্রের দেখা মিলল যার মালিক ছিল খোদ আব্রাহাম  (  ইব্রাহীম )  ,  সেই আব্রাহাম যাকে সেমেটিক তিন ধর্মেরই অন্যতম গুরুত্বপূর্ণ স্তম্ভ হিসেবে ধরা হয় ,  যার  স্ত্রী সারার গর্ভের পুত্র ইসহাক এবং দাসী  হাগারের  (  হাজেরার )  গর্ভের পুত্র ইসমাইল থেকে  শুরু হয়েছে অনেক অনেক পুরাণকথার জন্ম এমনকি কোরবানির কাহিনীও ,  তার বংশ পরিচয় কিন্তু আজও আঁধারে ঢাকা ,  বলা হয় নোয়াহ - র  (  নূহ )  ১০ম বংশধর তেরাহ সন্তান ছিল আব্রাম ,  কালক্রমে তার নাম হয় দাঁড়ায় আব্রাহাম যার অর্থ অনেক জাতির পিতা ,   কারো মতে তার জন্ম আধুনিক ইরাকের উর নগরে ,  কারো মতে  তুরস্কের সানলিউরফাতে  ,  কিন্তু সেই আব্রাহামের পাত্র কি করে অটোমানদের হস্তগত হল তা নিয়ে অবশ্য ব্যাখ্যা নেই ।  সাধেই কি গুরুজনরা সারা জীবনে শুনিয়ে গেছে -   বিশ্বাসে মিলায় বস্তু ,  তর্কে বহুদূর ! 
পরের চেম্বারগুলোতে ইসলামের জয়জয়কার ,  অটোমান সুলতানের কয়েক শতাব্দী ধরে মধ্যপ্রাচ্য দখল করে রাখায় এই জিনিসগুলো তারা নিয়ে এসেছে ইচ্ছা মত ,  মূলত ১৫১৭ সালে  সুলতান সেলিম মিশর দখলের পর এইসব তার হস্তগত হয় ।   যদিও বলা হল খোদ সুলতান তার পরিবারের সদস্যদের নিয়ে বছরে মাত্র একটি দিন ,  ১৫ রমযান ,  সেগুলো দেখতে পেত ।   এখানে আছে ইসলামের নবী মুহম্মদের ব্যবহৃত পোশাক ,  দুটি তরবারি ,  একটি ধনুক ,  একটি দাঁত ,  দাড়িগুচ্ছ ,  সিলমোহর ,  পায়ের ছাপ ,  রওজার মাটি এমন নানা জিনিসপত্রের সাথে একটি চিঠি ,  যা ইসলামের দাওয়াত দিয়ে  লেখা হয়েছিল মিসরীয় শাসন কর্তা আল -  মুকাউয়িসকে ,  সেখানে লেখা আছে - 

মুকাউয়িস ,  মিশরের শাসনকর্তা , 
 [ b ] সঠিক পথধারীর উপরে শান্তি বর্ষিত হোক ।  আমি আপনাকে ইসলাম গ্রহণের দাওয়াত দিচ্ছি ।  যদি আপনি নিরাপত্তা চান ,  ইসলাম গ্রহণ করুন ।  ইসলাম গ্রহণ করলে নিশ্চয়ই আল্লাহ আপনাকে দ্বিগুণ পুরস্কার দিবেন ।   কিন্তু তা প্রত্যাখ্যান করলে আপনার সমগ্র জাতি যে ফলাফলের শিকার হবে ,  তার জন্য আপনি দায়ী হবেন । 
 জগতের সকল পার্থক্য রেখে একটি ব্যাপারে আমাদের একমত হতে হবে তা হচ্ছে এক আল্লাহ্‌ ছাড়া কারো উপাসনা করা যাবে না ,  এবং তার সাথে কাউকে তুলনা করাও যাবে না ,  অন্য কাউকে আমাদের ঈশ্বর হিসেবেও দাবী করা যাবে না । 
আপনি যদি একে প্রত্যাখ্যানও করেন ,  জেনে রাখবেন ,  আমরা সবসময়ই এক আল্লাহ্‌কে বিশ্বাস করি [  / b ] 
এর নিচের ইসলামের নবীর সীলমোহর ,  
 
পার্চমেন্টে লেখা চিঠিটি নানা হাত ঘুরে মিশরের আখমিমের খৃস্টান মনেস্ট্রিতে পৌছায় ,  সেখানের ব্রত পালনকারী এক ধার্মিক খৃস্টান বাইবেলে মধ্যে  চিঠিটি রেখে দেয় ।  অনেক পরে একজন ফরাসী  এটিকে পেয়ে সুলতান ১ম আবদুলমেসিদের কাছে চড়া দামে বিক্রি করে ।  সুলতান চিঠিটিকে সোনার ফ্রেমে বাঁধিয়ে ইসলামের অন্যান্য পবিত্র জিনিসের সাথে স্থান দেয় ।  ইসলামিক গবেষকরা ব্যপক গবেষণার পরে মতৈক্যে পৌঁছেছেন যে চিঠিটির মূল লেখক ইসলামের প্রথম খলিফা আবু - বকর ।  কিন্তু সিলমোহরটি ইসলামের নবীর সাক্ষর বহন করে ।   
এর উত্তরে আল মুকাওয়িস উত্তর পাঠাল - 
আমি আপনার পত্র পড়েছি এবং সেই সম্পর্কে অবগত হয়েছি ।  আমি জানি পৃথিবীতে একজন নবীর আগমন এখনো বাকী ছিল ,  কিন্তু আমি ভেবেছিলাম তার জন্ম সিরিয়াতে হবে । 
আমি আপনার দূতকে সন্মানের সাথে গ্রহণ করেছি ।  আপনার জন্য উপহার হিসেবে দুইজন দাসী পাঠাচ্ছি ।  এই দুই দাসী  ( Maiden )  আমাদের সমাজের অতি উঁচু পরিবারের মেয়ে ।  সেই সাথে আমি আপনাকে কাপড় এবং চড়ার জন্য একটি দুলদুল  (  ঘোড়া )  পাঠাচ্ছি ।   ঈশ্বর আপনার সহায় হোন । 
 
পরের চেম্বারে ইসলামের চার খলিফার অস্ত্রশস্ত্র ,  বিশেষ করে তরবারির সংগ্রহ ।  খোলাফায়ে রাশেদীনের শেষ খলিফার আলীর তরবারিখানা অন্যদের অস্ত্রের তুলনায় বেশ চওড়া মনে হল ,  সেখানে আরও ছিল বিবি ফাতিমার জায়নামাজ এবং একটি পোশাক ।  অস্ত্র ছাড়া সাম্রাজ্য বিস্তার তো আজ পর্যন্ত সম্ভব হয় নি ,  কাজেই ইতিহাস ,  সাম্রাজ্য আর অস্ত্রের শখ্য চোখে পড়ার মত বিশ্বের সবখানেই ।    চেম্বারে একজন মুফতি সারাদিন কোরান তিলাওয়াত করছে ।   শুনলাম প্রাচীন নিদর্শনগুলো রক্ষার জন্যই নাকি এমন টিমটিমে আলোর ব্যবস্থা  (  !  )  ,  আর ছবি তোলা অবশ্যই নিষিদ্ধ ! 
এবার সদলবলে বেরিয়ে এলাম উদার আলোক মাঝে উম্মুক্ত বাতাসে ,  অনেক হয়েছে ঘুপচি ঘরের ভিতরে ,  এখন গটগট করে চললাম ১৪৫৯ সালে স্থাপিত প্রাসাদটির বারান্দা মাড়িয়ে ।  অটোমানদের ৬২৪ বছরের শাসনকালের মাঝে ৪০০ বছরই  (  ১৪৬৫ - ১৮৫৬ )  এই প্রাসাদই ছিল একটি সাম্রাজ্যের কেন্দ্রবিন্দু ।   পরে ১৮৫৬ সালে সুলতান তার দরবার সরিয়ে নিয়ে যায় ইউরোপীয় স্থাপত্যরীতি অনুযায়ী নির্মিত দোলমাবাঁচে প্রাসাদে ,  কিন্তু তারপরও রাজকীয় রত্নাগার ,  গ্রন্থাগারসহ অন্যান্য গুরুত্বপূর্ণ কিছু বিভাগ এই প্রাসাদেই অবস্থিত ছিল ।   অবশেষে ১৯২১ সালে তরুণ তুর্কিরা মোস্তফা কামালের নেতৃত্বে সুলতানদের অধ্যায় শেষ করে দিলে ১৯২৪ সাল থেকে তোপকাপিকে জাদুঘর ঘোষণা করে জনগণের দর্শনের জন্য উম্মুক্ত করে দেওয়া হয় । 


ইতিহাসবিদ ,  লেখক তপন রায়চৌধুরীর আত্মজীবনী বাঙ্গালনামাতে উল্লেখ আছে তোপকাপি প্রাসাদের রত্নরাজির কথা ,  লেখক সারা পৃথিবী ভ্রমণে করলেও এমন রত্নসম্ভার নাকি আরও কোথাও দেখেন নি ,  কথাটা যে কতখানি সত্য  তা হীরা - চুনি - পান্নার ছটায় বুঝে গেলাম পরের কয়েকটা ঘরে ঢুঁকে ,  পায়রার ডিমের মত বড় বড় অপার্থিব সৌন্দর্যের অধিকারী পান্না  (  টারজানের সর্বনাশা হীরে বইটির পান্নাও মনে হয় এত বড় ছিল না )  ,  আঙ্গুরের মত বড় বড় রক্তলাল রুবি ,  আর পলকাটা দুর্দান্ত সব হীরকখণ্ডের ছটায় চোখ খোলা মুশকিল মনে হল মাঝে মাঝে ,  এর মাঝে আবার বিশেষ ভাবে নজর কাড়ল ৮৬ ক্যারেটের Spoonmakers Diamond ,  বলা হয়ে থাকে সুলতানের সংগ্রহশালারও সবচেয়ে মূল্যবান রত্ন এই হীরেটিই ।  
 

উপরের ছবির উৎস
প্রচলিত গল্প মতে এক মৎস্যজীবী হীরেটি কুড়িয়ে পায় আবর্জনার মাঝে এবং এটাকে চকচকে কাঁচ মনে করেই পকেটে রেখে দেয় ,  পরে এক গহনার দোকানে দেখালে চতুর স্বর্ণকার মাত্র ৩টি চামচের বিনিময়ে হীরেটি হাসিল করে ,  যেখান থেকে এর নামে হয়েছে স্পুনমেকারস ডায়মন্ড ।   এমন আরও কয়েকটি গল্প প্রচলিত আছে অমূল্য রত্নটি নিয়ে ।  কিন্তু গবেষকরা জানাচ্ছেন ১৭৬৪ সালে পিগট নামের এক ইউরোপিয়ান কর্মকর্তা মাদ্রাজের মহারাজার কাছ থেকে হীরেটি ক্রয় করে এবং  দেশে ফেরার পথে ডাকাতেরা তার হীরেটি লুট করে নেয় ।  অথবা তার মৃত্যুর পরে অন্য মানুষের হাতে চলে যায় ।   এরপর নানা নিলামের পরে ,  অনেক হাত বদল হয়ে এটির মালিক হয় ফরাসী সম্রাট নেপোলিয়নের মা ।  তিনি পরবর্তীতে তার ছেলের নির্বাসনে থাকার সময় অর্থসংগ্রহের কারণে বিক্রি করে দেন ।   তখন আলী পাশার একজন প্রতিনিধি হীরাটি কিনে ইস্তাম্বুলে নিয়ে আসে ।   তবে হীরকখন্দটি ঘিরে  যে ৪৯টি অসাধারণ পলকাটা হীরে বসানো আছে তা ঠিক কোন সুলতানের আমলে হয়েছে তা আমাদের জানা নেই ।   গুজব আছে হীরাটির এককালের মালকিন ছিল ফরাসী সম্রাজ্ঞী মেরি অ্যাতোয়ানেৎ ! 
 আছে বহুমূল্য পাথর বসানো ছুরি  (  খঞ্জর )  ,  পানপাত্র ,  তৈজসপত্র । 

উপরের পান্নাখচিত ছুরিটির ছবির উৎস এই পেজ ।  
 দেয়ালে দেয়ালে ঝুলছে সুলতানদের প্রতিকৃতি ,  সেই আমলের চিত্রকর্ম ।  

 কিন্তু সেই একই সমস্যা -  ছবি তোলা নিষেধ !   তবে জানা গেল হারেমে আলাদা টিকেট কেটে ঢুকতে হলেও সেখানে ছবি তোলা যাবে !  অতএব ,  এবারে গন্তব্য হারেম - 





মূল হারেমে ৪০০টির অধিক কক্ষ আছে !  সুলতানের খেয়াল বলে কথা !  তো এত ঘরে তো আর উঁকি দেয়া সম্ভব না ,  তারা বেছে বেছে কিছু বিশেষ ঘর খুলে রেখেছে দর্শনার্থীদের জন্য ।  অবাক করা ব্যাপার হচ্ছে হারেমের মূলকত্রী ছিল খোদ সুলতানের মা !  যার উপাধি ছিল ভালিদ সুলতান ,  যে হত সেই সাম্রাজ্যের অন্যতম ক্ষমতাধর ব্যক্তি কারণ সুলতানের কোন স্ত্রী এবং কোন সন্তানের সাথে তার কি রকম সম্পর্ক হবে তা ঠিক করে দিত এই ভালিদই । 


 এই পর্যায়ে এসে ইতিহাসের এই কচকচানি আর ভাল লাগছে না  ,  মনে হচ্ছে কত বিষণ্ণ দীর্ঘশ্বাস মিশে আসে এই স্থাপত্যের প্রতিটি কোণে ,  সারা বিশ্ব থেকে ছলে - বলে - কৌশলে সুন্দরীদের আনা হয়েছে ইচ্ছেয় - অনিচ্ছেয় ,  কিনে -  লুট করে -  উপহার হিসেবে সুলতানের জন্য ।  ইউরোপের নানা দেশের যুদ্ধবন্দী শ্বেতাঙ্গিণী ,  বলকানের মেয়েদের অবিরাম সরবরাহ ছিল হারেমে ,  আসলে কোন দেশের ছিল না !  তাদের দেখভালের জন্য ,  পাহারা দেবার জন্য ছিল খোঁজাদের দল ।  নিবীর্য করা অসহায় এই মানুষগুলি কি অভিসম্পাত করত না ২৪ ঘণ্টা ! 



বিলাস ব্যসনের কমতি ছিল না কিছুতেই ,  শত বছর আগের শৌচাগারও বেশ আধুনিকই মনে হল । 



সুলতানের ছেলেকে আবার সামান্য বয়প্রাপ্ত হলেই হারেমে নিয়ে আসা হত ,  যেন সে মহিলাদের সাথে একজন প্রকৃত সুলতানের মত ব্যবহার করা শিখতে পারে !   (  মানে কি ?  নিশ্চয়ই সহবৎ !  )  ,  দেয়ালে দেয়ালে অপূর্ব সুক্ষ নকশা আঁকা ,  কোন কোন সুলতানের বিশেষ চেম্বারে নাম খোদাই করা আছে ,  কিছু ঘরে নর্তকী আর খোঁজাদের পুতুল সাজিয়ে চেষ্টা করা হয়েছে সেই সময়ের পরিবেশ সৃষ্টির । 




 হারেমের রমণীদের ভাগে অনেক শ্রেণী বিন্যাস ছিল ,  কে সুলতানের মূল স্ত্রী ,  কে রক্ষিতা ,  কে তার কাছে নিয়মিত যেতে পারবে এমন সব নিয়ম কানুনের নিগড়ে বয়ে চলতে অন্তঃপুরের বাসিন্দাদের জীবন ।  হারেমের শত মেয়েই হয়ত কোনদিনই সুলতানের শয়তানপানা মুখ দেখার দুর্ভাগ্যের সম্মুখীনই হত না ।  মাঝে মাঝেই শুনেছি সুলতানের অরুচি হলে কয়েকজন রক্ষিতাকে (  জী না ,  মুক্তি দেওয়া হত না ,  সম্রাটের ভোগ করা নারী কি অন্য কারো ক্রোড়ে শোভা পেতে পারে !  )   বিশেষ সুড়ঙ্গ পথ দিয়ে বসফরাসের জলে ফেলে দেয়া হত ,  মৃত্যু এসে মুক্তি দিত সেই অভাগিনীদের এই ক্লেদময় জীবন থেকে ।  

পথের পাশে বিশাল পাত্র দেখে সন্দেহ হল ইহা কি সোমরসে পূর্ণ ছিল  নাকি সুপেয় জলে ? 

কি নিষ্ঠুরতা চালাত মানুষ বিলাসিতার নামে ,  একজন সুলতান কি কোনদিন বুঝেছিল যে সে গুপ্তহত্যার শিকার হলে ,  লড়াইতে হেরে গেলে তার স্ত্রী - কন্যারাও এমন হারেমের বাসিন্দা বলেই ব্যবহৃত হবে অন্য কোন পুরুষের !  মনে হয় না এতটা মনুষ্যত্ববোধ তাদের ছিল । 
মাংসের কুৎসিত কারবারের পুঁতিগন্ধময় স্মৃতির এলাকা থেকে কোন রকমে বেরিয়ে চললাম বিশাল প্রাসাদের অন্য প্রান্তরে ,  বাগিচায় একাধিক গাছের দেখা মিলল যাদের বয়স কয়েক শতাব্দীর বেশীই হবার কথা ।  বিচিত্র ধরনের ফাঙ্গাসের আক্রমণে অবশ্য কয়েকটি গাছের সাংঘাতিক দুরবস্থা । 


 একের পর এক বিশাল বারান্দা  ,  এক ফাঁকে যাওয়া হল সুলতানের দরবার কক্ষে ,  জাঁকজমকপূর্ণ তাকিয়া ,  মহামুল্য কাপড়ের পর্দা ,  আর স্মৃতির ধুপছায়া । 



পায়ে পায়ে সবাই চললাম সেই কক্ষের দিকে যেখানে পীরি  রইসের সেই বিশেষ মানচিত্রখানা আছে ,  কিন্তু এবারে বিধিবাম ,  শোনা গেল বিশেষ সংরক্ষণ প্রক্রিয়ার জন্য আপাতত অসাধারণ সেই ম্যাপটি আপাতত জনসম্মুখে দেখানো হচ্ছে না !  কাজেই আবার ফিরতে হবে তোপকাপি প্রাসাদে অন্য কোন বছর । 


ফেরার আগে সুলতানের বাগিচা থেকে চোখে পড়ল বসফরাসের জলধারা ,  গোল্ডেন হর্ন ,  অপর পাড়ের মহাদেশ ।  মর্মর সাগরের বাতাস মন থেকে ধুয়ে নিয়ে গেল প্রাসাদের ক্লেদময় ইতিহাসের অনেকটাই ,  সেই সাথে আহ্বান জানাল অপর মহাদেশে যাবার জন্য ।  এবারের যাত্রা সেদিক পানেই — 

 (  এই পোস্টটি সচল জীবাণুবিদ ,  স্বঘোষিত এবং জোরপূর্বক মডু এবং পেলেবয় উপাধি নেওয়া ,  বিখ্যাত ব্লগার ,  তরুণ বিপ্লবী অনার্য সঙ্গীতের জন্য ।  কয়েকদিন আগেই তার জন্মদিন গেছে ,  খাস দিলে আশা করছি তার জীবনের প্রতিটা দিনই যেন জন্মদিনের মত পার্টিময় হয় !  হৈ রতন ভাইডি ,  আমার ইমো কই ?  ) 






অন্নপূর্ণা - ৪ জয় নিয়ে মুসা ইব্রাহীম ও তৌহিদ হোসেনের মিথ্যাচার 



একশ বছরেরও বেশী সময় আগে ১৯০৮ সালের ২১ এপ্রিল মার্কিন অভিযাত্রী ফ্রেডেরিখ কুক প্রথম মানুষ হিসেবে উত্তর মেরু বিন্দু জয়ের দাবী করেন ।  ঠিক এক বছর  পরে আরেক মার্কিন অভিযাত্রী রবার্ট পিয়েরি ১৯০৯ সালের  ৬ এপ্রিল একই দাবী করেন ।  তাহলে উত্তর মেরু বিন্দুতে আসলে কে আগে পৌঁছেছেন ? 
 এই নিয়ে তদন্ত কমিটি গঠন করে সাক্ষ্যপ্রমাণ তলব করা হলে রবার্ট পিয়েরি সমস্ত   মেরু জয়ের পক্ষে  সমস্ত তথ্য -  উপাত্ত দাখিল করেন ,  কিন্তু জনাব ফ্রেডেরিখ কুক কোন প্রমাণ দিতে পারেন নি ,  যদিও সবসময় দাবী করে গেছেন যে তিনিই সুমেরুতে পা রাখা  প্রথম মানুষ ! 
এদিকে  ফ্রেডেরিখ কুকের আরেক কেলেঙ্কারি প্রকাশ হয়ে পড়ে ১৯০৬ সালে সেপ্টেম্বরে উত্তর আমেরিকার সর্বোচ্চ পর্বতশৃঙ্গ মাউন্ট ম্যাককিনলে জয়ের দাবী করে ছিল কুক ,  কিন্তু তাদের সহযাত্রীদের সাক্ষ্য ,  কুকের ছবি ইত্যাদি থেকে প্রমাণিত হয় সে ম্যাককিনলের শীর্ষে আরোহণ না করেই মিথ্যা গৌরবের জন্য কাহিনী ফেঁদেছিল !  
এই ঘটনার প্রকাশের পর থেকে ফ্রেডেরিখ কুকের কোন দাবীই আর গ্রাহ্যের মধ্যে ধরা হত না ,  কারণটা খুব সহজ -  যে একবার মিথ্যা বলেছে ,  সে দুইবারও বলতেই পারে !  
তারপর থেকে রবার্ট পিয়েরিকেই সুমেরুতে পা দেওয়া প্রথম মানুষ হিসেবে ধরা হয় ,  যদিও আধুনিক কালের চুলচেরা বিশ্লেষণে মনে করা হচ্ছে পিয়েরি হয়ত মেরুবিন্দু থেকে কয়েক কিলোমিটার দূরে ছিলেন ,  কিন্তু সেই একশ বছর আগের হিসেব এবং যন্ত্রের সাহায্যে তিনি যে ফলাফল পেয়েছিলেন তাই প্রকাশ করেছেন ,   জালিয়াতির আশ্রয় নেন নি মিথ্যা গৌরবের জন্য ।  
জনাব ফ্রেডেরিখ কুকের বাকী জীবন সুখময় হয় নি ,  উনি তেল ব্যবসায় জড়ানোর পরে সাক্ষর জালিয়াতিসহ অন্যান্য কারণে বেশ কিছু বছর জেলের ঘানি টানেন ।  
উপরের ঘটনাটি বলার কারণ যে কোন অভিযানের সাফল্য দাবী করতে হলে প্রমাণ পেশ করতে হবে ,  প্রমাণ ছাড়া আপনার দাবী তাৎক্ষণিক ভাবে মেনে নেয়া হলেও কালের কষ্টিপাথরে তা ধোপে টিকবে না ।  
২০০৭ সালের এপ্রিল মাসে আমি ,  তারেক অণু ,  পাখিবিশারদ ,  আলোকচিত্রগ্রাহক ,  অভিযাত্রী ইনাম আল হকের সাথে উত্তর মেরু গিয়েছিলাম ।  সেও অভিযানের প্রমাণ হিসেবে জিপিএসের রিডিং এবং যথেষ্ট ছবি আমাদের কাছে আছে ।   সেই ঘটনা দেশের অনেক পত্রিকাতেই প্রকাশিত হয়েছে ,  যেখানে উল্লেখ করা হয়েছিল বাংলাদেশে পক্ষ থেকে আমরাই প্রথম উত্তর মেরু বিজয়ী ।   যদি ভবিষ্যতে বাংলাদেশের কোন নাগরিক দাবী করেন যে তিনি আমাদের আগে উত্তর মেরু গিয়েছিলেন এবং সেই মোতাবেক প্রমাণ উপস্থাপন করতে পারেন ,  নিঃসন্দেহে তাকে সাধুবাদ জানাব আমরা ।  অভিযানটাই মূল কথা ,  কে প্রথম বা কে শেষ সেইটা নয় ।  
২০০৯ সালের ৪ জুলাই দৈনিক প্রথম আলোর শনিবারের ক্রোড়পত্র ছুটির দিনে কভার স্টোরি হিসেবে প্রকাশিত হয়েছিল অন্নপূর্ণা শিখরে -  সেখানে ঢাকার নর্থ আলপাইন ক্লাবের ২ জন বাংলাদেশি পর্বতারোহী মুসা ইব্রাহীম এবং তৌহিদ হোসেনের নেপালের কয়েক পর্বতারোহীর সাথে  ৭৫২৫ মিটার  ( ২৪ , ৬৮৮ ফুট )  উচ্চতার অন্নপূর্ণা - ৪ বিজয়ের সংবাদ ।  সেটি ছিল সেই সময় পর্যন্ত কোন বাংলাদেশীর পক্ষে আরোহণ করা সর্বোচ্চ শিখর ,  দারুণ সংবাদ !  সেই বছরের ১৪ জুন তাদের শিখর জয়ের কাহিনী লিখেছিলেন সাংবাদিক দেবব্রত মুখোপাধ্যায় ।  এইখানে লিঙ্ক 
এর পরপরই বাংলাদেশের নামী অভিযাত্রী এবং সাইকেলে বিশ্ব ভ্রমণকারী পর্বতারোহী মুনতাসির মামুন ইমরানের একটি লেখা নজরে আসে ,  যেখানে মুনতাসির মামুন ইমরান অন্নপূর্ণা - ৪ বিজয়ের দাবী করা মুসা ইব্রাহীম এবং তৌহিদ হোসেনের কথাতে বেশ কিছু বিভ্রান্তিকর তথ্য খুঁজে পান ,  যেমন - 
নর্থ আল পাইন ক্লাবের সদস্যরা ৮ জুন অবসন্ন অবস্থায় অনেক দেরীতে অন্নপূর্ণা  - ৪ এর বেস ক্যাম্পে পৌঁছায় ।  
 (  প্রতিটি উঁচু পর্বতেরই একটি বেস ক্যাম্প থাকে যেখান থেকে অভিযান পরিচালনা করা হয় ,  সেখানে মূল অভিযাত্রী দলের সমস্ত রসদ ,  রান্নার পাচক ,  পরিবহনের প্রাণী ,  অক্সিজেনের সিলিন্ডার ইত্যাদি থাকে ।  সেখান থেকে শেরপারা বিভিন্ন সুবিধা জনক উচ্চতায় অ্যাডভান্সড বেস ক্যাম্প ,  ক্যাম্প -  ওয়ান ,  ক্যাম্প -  টু ,  ক্যাম্প -  থ্রি ,  ক্যাম্প  – ফোর স্থাপন করে ,  বিপদ সংকুলস্থানগুলোতে দড়ি লাগিয়ে আসে  (  রোপ ফিক্সিং )  ।  
সোজা কথায় বেস ক্যাম্প থেকে সবকিছু পরিচালনা করা হয় ।  আপনাদের খেয়াল থাকতে পারে বাংলাদেশে পক্ষে প্রথম ৮০০০ মিটার উচ্চতার পর্বত বিজয় অভিযানে আমি এবং এম এ মুহিত বিশ্বের সবচেয়ে উঁচু অ্যাডভান্স বেস ক্যাম্প চৌ য়ুর   অ্যাডভান্স বেস ক্যাম্প নিয়ে একটা লেখা দিয়েছিলাম ।  
সাধারণত অভিযাত্রীরা বেস ক্যাম্পেই সবচেয়ে বেশী সময় অতিবাহিত করেন অল্প অক্সিজেনের বাতাসে খাপ খাওয়াতে ,  এইখানে কিছু দিন থাকলে সাধারণত রক্তে অক্সিজেন পরিবহণের ক্ষমতা বাড়তে থাকে ,  সেই সাথে বৃদ্ধি পায় পাতলা বাতাসে শ্বাস নেবার ক্ষমতা ।  এখান থেকে অভিযাত্রীরা একাধিকবার ক্যাম্প ওয়ান যেয়ে আবার ফিরে আসে ,  অনেক সময় ক্যাম্প টু বা থ্রিতে যেয়েও ফিরে আসে ,  এভাবেই শরীরকে সুউচ্চ পর্বতারোহণের জন্য প্রস্তত করা হয় ।  চূড়ান্ত দিনে ক্যাম্প ফোর পর্যন্ত পৌঁছে সেখান থেকে সামিট পুশ করা হয় ,  অর্থাৎ শিখর জয়ের শেষ ধাপ ।    ) 
এখানে প্রথম আলোতে প্রকাশিত কাহিনীমতে ৮ জুন বেলা শেষে বেস ক্যাম্পে পৌঁছালেও ১০জুন তারা ১৭ , ৭১০ ফুট উচ্চতার ক্যাম্প ওয়ানে পৌঁছে যান ।  
পরে ১৩জুন রাতে তারা শিখরের উদ্দেশ্যে যাত্রা শুরু করে  (  বেস ক্যাম্প থেকে কি !  )  এবং ১৪জুন স্থানীয় সময় সকাল ১১টায় শিখর বিজয় সম্পন্ন হয় ।  
এইখানে একাধিক লিঙ্ক দিচ্ছি অন্নপূর্ণা ৪ অভিযান নিয়মিত আয়োজন করে এমন কোম্পানির ,  
http :  /  / www . uniquetreks . com / nepal / expedition _ in _ nepal / annapurna _ iv _ expedition . php
http :  /  / www . nepalfctrekking . com / annapurna - iv - expedition . php
http :  /  / www . environmentaltrekking . com / mount _ annapurna _ iv _ expedition . php
http :  /  / www . angritatreks . com / expedition / annapurna4 _ expedition . html
সেখানে বলা হয়েছে বেস ক্যাম্পে  পৌঁছানোর পর থেকে সব প্রস্তুতি সম্পন্ন করে শিখর জয়ের পরে ফিরে আসতে ২০ থেকে  ২৪ দিন সময় লাগে ।   এবং এইখানে শেরপাদের আগে যেয়ে ক্যাম্প স্থাপন এবং রোপ ফিক্সিংয়ের সময়ও ধরা হয়েছে ।  
সেখানে নর্থ আলপাইন ক্লাব ৯ তারিখ সকালে  (  ৮ তারিখ অনেক বেলাতে পৌঁছেছিল ,  কাজেই সেই দিন হিসাবের বাহিরে )  বেস ক্যাম্পের জীবন শুরু করে ১৪ জুন সকালে ,  মানে সাড়ে চার দিনে মাথায় অক্সিজেনে সিলিন্ডারের সাহায্য ছাড়াই শিখর জয় করেছিল । 
মুনতাসির মামুন ইমরান নেট ঘেটে তথ্য দিয়ে প্রমাণ করে দেখান সাড়ে চার দিনে অন্নপূর্ণা  - ৪ বিজয় হলে এটি একটি রেকর্ড হবার কথা !  কিন্তু কোথাও সেটির উল্লেখ নেই ! 
এখান ডেইলি স্টারে অন্নপূর্ণা - ৪ জয়ের খবর প্রকাশিত হবার পরেই প্রথম প্রতিক্রিয়া বা মন্তব্য ছিল ইমরানের -  সেটি এখানে সম্পূর্ণ উল্লেখ করা হল  - 
 Muntasir Mamun Imran
Thursday ,  June 18 ,  2009 09 : 56 AM GMT + 06 : 00  ( 174 weeks ago ) 
I am really happy to learn about the endeavor they made with the name of Bangladesh .  As I love mountains I know that every summit has a sheer pain and joy like giving birth of a child !  I am really surprised to see that our mountaineer claimed they have started their summit push on 14th June 2 : 30am and reached the crest in a same day from a height of 21 , 817 ft even they had to face troublesome crevasse on the way to summit !  I really wonder how fast the team could climb at that altitude so that they have reached to the top only in few days from Basecamp . 
As far as the route is concern its a dedicated 16 to 20 days climbing route for the summit of Annapurna IV  ( from BC to BC )  .  Again the time our mountaineer has chosen to start their bid it was quite optimistic .  Since from the classic Annapurna I French expedition  ( 1950 )  which was the first ever successful expedition to any 8 , 000 ,  expedition leader Maurice Herzog was about to killed due to the delayed of the climbing period as monsoon has already out broke .  Climbing in Annapurna region is not at all suitable during monsoon even then our mountaineers could tackle their fate and climbed the mighty mountain with that very short span of time !  For this mountain a standard itinerary says it takes nearly 40 days from the start to end including 16 - 20 days climbing period from Basecamp to Basecamp and establishing 3 or more camps after the Basecamp . 
Another article has been published in DS on 9 June 2009 reported by the same person from the same place where from he wrote today ' s report .  But in this report he said they have reached to Basecamp on 8 June .  My question is how does he do that ?  As far the standard itinerary is concerns Chame is far away from the Basecamp  ( BC )  which will take nearly another 3 days  ( Day 05 :  Besisahar  -  Nagdi
Day 06 :  Nagdi  -  Jagat  |  Day 07 :  Jagat  -  Tal  |  Day 08 :  Tal  -  Chame  |  Day 09 :  Chame  -  Pisang  | 
Day 10 :  Pisang  -  Sabji Khola  |  Day 11 :  Sabji Khola  -  Annapurna 4 th Base camp )  to reach to the BC .  In a same way how fast does he decent to Chame and write this report within 4 days after the summit ?  And how can the team reached to BC on 8th and write a report from Chame on 9th ? 
Another thing ,  reporter Mr . Musa Ibrahim have mentioned that the other team of 5 have successfully finished the amazing Annapurna Circuit trek but as I know Mr .  Dhrubo Jyoti Ghosh - who is still in Nepal and other members of the team came back to Dhaka before completing the course -  MH Jaiedi Tusher  ( team member of the trekking team )  confirmed . 
Few days ago we have found another interesting article in The Daily Prothom Alo regarding mountaineering in Bangladesh ,  where it was clearly written previous expedition lead by the same person who lead this expedition .  That article was written by his team member and also he was member of the most of the expeditions claimed successful summit without reaching to the top . 
Years back after claiming successful summit of Mt .  Chulu West ,  he wrote many articles to many news papers but after some days he has published the real story of the expedition ,  where he confess they could not summit that peak but claimed that instantly due to media manic behavior . 
After this summit ISPR wrote a complain letter after their news expressing some facts about heights mountains ever climbed by any Bangladesh till that day .  But they tactful managed that complain . 
গেলবার চৌ য়ু অভিযানের জন্য বাংলাদেশে অবস্থানের এক ফাঁকে প্রথম আলোর অফিসে সাংবাদিক দেবব্রত মুখোপাধ্যায়ের সাথে সরাসরি কথা হয়েছিল ,  ( দেবু দা খুবই মাইডিয়ার একজন মানুষ ,  সাংঘাতিক এনার্জেটিক তরুণ ,  উনি এখন দৈনিক ইত্তেফাকে চাকরি করেন  )  ,  দেবু দার ভাষ্যমতে এই লেখা ছাপা হবার পর একাধিক প্রতিবাদ উঠলে উনি নেটে ঘেঁটে কিছু তথ্য দেখে মনে করেন অন্নপূর্ণা - ৪ এ আরোহণের বিশ্বরেকর্ড করতে যে কয়দিন লাগে ,  মুসা ইব্রাহীমদের সেই কয়দিনই লেগেছিল ,  কাজেই এই অল্প দিনে আরোহণ অবশ্যই সম্ভব ।  
কিন্তু দেবুদার হিসেবে একটি ছোট্ট ভুল ছিল ,  সেই সময়ের মাঝে বেসক্যাম্প থেকে কারা শিখর আরোহণ করতে পারেন ?  একমাত্র অভিজ্ঞ পর্বতারোহীরা !  যারা সবসময় এমন উচ্চতায় আরোহণ করেছেন ,  বা দীর্ঘদিন ধরে এমন অভিযান করতেই আছেন ।  
এখন দেখা যাক সেই দলটির সদস্যদের পূর্ব অভিজ্ঞতা - 
মুসা ইব্রাহীম ,  তৌহিদ হোসেন ,  মীর শামছুল আলম বাবুর লাংসিসারি পর্বতশৃঙ্গ অভিযানের খবর ছবিসহ দেখেছিলাম প্রথম আলোর প্রথম পাতায় ।  পরবর্তীতে মীর শামছুল বাবুর সাথে কথা বলে জানতে পারি লাংসিসারির উচ্চতা ২১ , ০৮১ ফুট হলেও উনার উঠেছিলেন ২০ , ৭০০ ফুট পর্যন্ত ।  সেখানে বরফফাটলসহ নানা কারণে চুড়ায় আরোহণ তখন প্রায় অসম্ভব ছিল ,  সেখান থেকে তারা ফিরে আসেন ,  কিন্তু দেশের পত্রপত্রিকায় ফলাও করে প্রচার করা হয় লাংসিসারি  বিজয়ের গল্প ,  যদিও  মীর শামছুল আলম বাবু প্রথম থেকে এর প্রতিবাদ করে একাধিক জায়গায় লেখা প্রকাশ করেন যে তারা ২০ , ৭০০ ফুট পর্যন্ত উঠেছেন এবং শিখর জয় করেন নি ।   (  তার সাথে আজকেই ফোনে পুনরায় কথা বলে বিষয়টা নিশ্চিত করেছি )  ।  
 আর এইখানে দেখুন ২০১০ সালে ২৯মে প্রথম আলোর ছুটির দিনে মুসা ইব্রাহীমের এভারেস্ট জয় উপলক্ষে তৌহিদ হোসেনের একটি স্মৃতিচারণামূলক লেখা 
যেখানে তিনি স্পষ্ট বলেছেন লাংসিসারি তারা বিজয় করেছেন ,  এবং তার উচ্চতা ২০ , ৭০০ ফুট !  অর্থাৎ জনাব তৌহিদ পরোক্ষ ভাবে জানাচ্ছেন তারা আসলে ২০ , ৭০০ ফুট পর্যন্তই উঠেছিলেন !  কিন্তু এইটা জানাচ্ছেন না যে তারা আসলে ২১ , ০৮১ ফুট উচ্চতার শিহরে ওঠেন নি ,  তাদের শিখর জয় হয় নি ।  
তাহলে আমরা দেখছি  মুসা ইব্রাহীম ও তৌহিদ হোসেনের সর্বোচ্চ যে উচ্চতায় পৌঁছেছেন তা হচ্ছে ২০ , ৭০০ ফুট ।  সেটি ২০০৮ সালে ।  নর্থ আলপাইন ক্লাবের নেপালি সদস্য সারিন প্রকাশ প্রধান যে কিনা অন্নপূর্ণা - ৪ এও আরোহণের সময় সঙ্গী ছিলেন তার সাথে মুসা ইব্রাহীমের সাথে পর্বতারোহণ কোর্স করার দার্জিলিঙয়ে পরিচয় ঘটে (  ২০০৭ সালে আমার প্রথম হিমালয় ট্রেকিং - এ সারিনের মাধ্যমে একাধিক প্যাকেজ কেনা হয়েছিল ,  তরুণ একজন শেরপা কিন্তু বড় পর্বতের কোন অভিজ্ঞতা ছাড়া ,  ইদানিং এটি বিরল কিছু নয় ,  কাঠমান্ডুতে বেড়ে ওঠা অনেক শেরপাই পাহারে চড়তে আর রাজি হয় না ।  )  ,  কাজেই ধরে নেয়া যায় সেও একই মানের পর্বতারোহী ,  উঁচু পর্বতের অভিজ্ঞতা ছাড়া উচ্চাভিলাষী একজন তরুণ ।  
এবং এই তিন তরুণই  ৭৫২৫ মিটার  ( ২৪ , ৬৮৮ ফুট )  উচ্চতার আকাশ ছোঁয়া এক পর্বত বিশ্ব রেকর্ড করার সময়ে ,  সাড়ে চার দিনের মাঝে সুচারু ভাবে আরোহণ করে ফেরত আসলেন ,  বোতলের অক্সিজেন ছাড়া !  কোনরকম Acclimatization ছাড়া !  পর্বতের সাথে জড়িত যে কেউই এটাকে স্রেফ কৌতুক ছাড়া কিছু ভাববে না ।   যদি জানতাম তাদের ১৮ দিন লেগেছে ,  বা  নির্দিষ্ট উচ্চতার পরে অক্সিজেনের সিলিন্ডার ব্যবহার করতে হয়েছে ,  কিছুটা বুঝতাম ,  কিন্তু নিজে অক্সিজেনের এবং অভিজ্ঞতার অভাবে  কেমন খাবি খেয়েছিলাম তিব্বতের ছয় হাজার মিটারেই তা তো বলেছি -  আর এমন অনভিজ্ঞরা বিশেষ করে তৌহিদ হোসেন স্রেফ উঠে  – নেমে হেলায় জয় করে আসলেন ,  এটি মানা অসম্ভব ।  
এখানে সবচেয়ে বড় প্রমাণটি আমাকে দিয়েছে সুপার শেরপা খ্যাত পেমবা দরজি শেরপা ,   দ্রুততম সময়ে মাত্র ৮ ঘণ্টা ১০ মিনিটে বেসক্যাম্প থেকে এভারেস্ট শিখর জয় সহ একাধিক বিশ্ব রেকর্ডের মালিক এই ভদ্রলোকই কিন্তু এভারেস্টের চুড়োতে বুদ্ধ মূর্তিটি স্থাপন করেছিল । 

 এবং এভারেস্টে তিব্বতের পতাকা উড়িয়ে দালাই লামার শুভাশিস লাভ করলেও চীনা কতৃপক্ষের বিরাগভাজন হয়ে আপাতত তার তিব্বত গমন বন্ধ ,  যে কারণে ভিসা না পাওয়ায় আমাদের সাথে ২০০৯ সালে চৌ য়ু অভিযানে সে শেষ মুহূর্তে যোগ দিতে পারে নি ।   বাংলাদেশের খাঁটি বন্ধু এই শেরপা বাংলাদেশে দূতাবাসের অনুরোধে  বিশেষ বাণীও বহন করে নিয়ে গিয়েছিল বিশ্ব শীর্ষে ।  

 সেই পেমবা দরজি শেরপা তার ব্যবসায়িক পার্টনার রাম তামাংকে নিয়ে আমাদের চৌ য়ু অভিযানের জন্য  অভ্যর্থনা জানাতে এসেছিল কাঠমান্ডু বিমান বন্দরে ।  গাড়ীতে উঠার পরপরই সে মুহিত ভাই কে  (  পেমবা এম এ মুহিতের পূর্বপরিচিত ,  বাংলাদেশেও একাধিক বার এসে ঘুরে গেছে সে )  নিজের মোবাইল থেকে মুসা ইব্রাহীমের অন্নপূর্ণা - ৪ জয়ের প্রমাণ হিসেবে বহুল ব্যবহৃত এই ছবিটি দেখায় ,  এবং ছবিতে যেমন লাল তীর চিহ্ন দেয়া আছে সেখানে নির্দেশ করে বলে -  এইটা একটা ঢালে তোলা ছবি ,  কোন পর্বত শিখরে না ।  এবং আমার অভিজ্ঞতায় বলে এটি এমন বিশেষ কোন উচ্চতায়ও তোলা না ।  

পেমবা দরজি শেরপার পর্বতারোহণের অভিজ্ঞতা নিয়ে প্রশ্ন করতে যাওয়া মানে শচীন টেন্ডুলকারের ক্রিকেট বা লিওনেল মেসির ফুটবল জ্ঞান নিয়ে প্রশ্ন করা !  কাজে কাজেই আমি শুনে গেলাম -  
 এদিকে রাম তামাং আবার জানালেন সোম বাহাদুর তামাং এবং গণেশ মাগারকে নিয়ে কোন ব্যাটা উঁচু পর্বতে গেছে এটা শুনলেই কাঠমান্ডুতে আমরা হাসাহাসি করি ,  কারণে একজন অসৎ শেরপা হিসেবে তার খ্যাতি আছে ,  যে কিনা প্রায়ই চূড়াতে না উঠেও উঠার দাবী এবং সনদ দেয় !  এবং সোম বাহাদুরের এক ভাগ্নে যে কিনা রাম তামাংয়ের বন্ধু ,  সে নাম না প্রকাশের শর্তে জানিয়েছে -  মুসা ইব্রাহীমের দল অন্নপূর্ণা - ৪ শিখর জয় করে নি ,  তার মামার সাথে ঘোঁট পাকিয়ে প্রতারণার আশ্রয় নিয়েছে ।  
এই সেই সোম বাহাদুর তামাং যাকে নিয়ে প্রথম আলো লিখেছিল -  সোম বাহাদুর তামাং জীবনে এভারেস্টে ওঠেন নি ,  কিন্তু সেটি তার হাতের তালুর মত চেনা !  !  !  ! 
এমন মুর্খামি ভরা কথা যে কোনদিন পাহাড়ে ওঠে নি ,  তুষারে জীবনের ঝুকি নিয়ে হাঁটেনি তাকে বলে ভোলানো যেতে পারে ,  পর্বতে চড়তে যেয়ে একাধিকবার সাক্ষাৎ মৃত্যুর মুখোমুখি হয়েছি ,  এমন আতলামি ভরা কথা আমার জন্য না ।  
মীর শামছুল আলম বাবু আজকেই জানালেন তিনি NMA  ( Nepal Mountaineering Association )  গিয়ে সোম বাহাদুরের নামে লিখিত অভিযোগ করে এসেছেন তার এই অসততা নিয়ে ।   নারী - পুরুষের যৌথ অভিযানে এভারেস্ট যাত্রা প্রাক্কালে মুহিত এবং নিশাতের এই  সাক্ষাৎকারে  নিশ্চয়ই এইটুকু জেনেছেন যে -  পর্বতের সনদ মিলবে শুধু যদি আপনার শেরপা বলে যে আপনি শিখর জয় করেছেন ,  অন্য কিছু গুরুত্বপূর্ণ নয় ।   এই সোম বাহাদুর তামাং - ই  এম এ মুহিত ,  সজল খালেদ ,  মুসা ইব্রাহীমদের সাথে চুলু ওয়েস্ট অভিযানে যেয়ে নির্দিষ্ট উচ্চতার পরে পাড়ি দেওয়ায় অযোগ্য ফাটল দেখে বলে ছিল  – এইটাই অফিসিয়াল সামিট ,  দেখ এখানে লোহার শলাকা পোতা আছে ,  এখান পর্যন্ত আসলেই সামিট সফল !   যে অভিযানটি নিয়ে পরবর্তীতে অনেক ভুল বোঝাবুঝি হয়েছিল অভিযানের সদস্যদের মাঝে ।   কিন্তু নিজেদের কম অভিজ্ঞতা এবং তার বেতন কম হওয়ার কারণেই বিএমটিসির প্রথমদিকের একাধিক অভিযানে তাকে নেওয়া হয়েছিল ,  যা বিশাল ভুল সিদ্ধান্ত বলে প্রমাণিত হয় দরকারি মুহূর্তগুলোতে তার পিছিয়ে যাওয়ায় ।  
সেই সাথে মীর শামছুল আলম বাবু জানালেন অন্নপূর্ণার শেখরের সেই ছবিটির Properties - এ তারিখ উল্লেখ আছে ১৩ জুন !   কিন্তু সামিট হয়েছিল ১৪ জুন !  !  ! 
কি ব্যাপার ?  হতেও পারে ডিজিটাল ক্যামেরার সেটিঙয়ে কোন সমস্যা ছিল একদিন ওলটপালট হতেও পারে , আমিও চাইলে আমার ক্যামেরায় এখন ২০১২ সালের বদলে ২০১০ বসিয়ে ছবি তুলেই পারি ।  কিন্তু সমস্যা হচ্ছে অন্নপূর্ণা - ৪ অভিযানের অন্যান্য ছবিগুলোতে কিন্তু তারিখ ঠিক আছে !  বেস ক্যাম্পের তোলা ছবিতেও !  তাহলে শিখরের ছবিতে তারিখ পুরো ২৪ ঘণ্টা কেন এগিয়ে আসল ? 
পেমবা দরজি শেরপা সরাসরি বলেছে -  বাংলাদেশের যে কেউ চাইলে তার সাথে মুসা ইব্রাহীম  এবং তৌহিদ হোসেনের অন্নপূর্ণা - ৪ জয়ের মিথ্যা দাবী নিয়ে যোগাযোগ করলে তিনি তার ধারণা পক্ষে কারণ দর্শাবেন ।  
 তখন আমি পেমবাকে প্রশ্ন করেছিলাম -  মুসা ইব্রাহীমের সাথে তার কোন রেষারেষি আছে নাকি ?  কেন সে খামোখা এক ভিনদেশীর প্রতি এত বিরাগ !  তার উত্তর ছিল -  দেখ আমি ছোট্ট বেলায় কাঠমান্ডুতে কুলিগিরি করেছি ,  মার খেয়েছি মানুষের ,  আজ পর্বতের জন্য বিশ্ব জোড়া আমার সুনাম ,  আমরা ৫ ভাই এভারেস্ট জয়ী ,  পর্বত শুধু আমার দেবতাই না ,  সে আমার অন্নদাতা ।  কেউ পর্বত নিয়ে নোংরামি করলে ,  প্রতারণা করলে আমি সহ্য করতে পারি না ।  মুসার মত কাজ যদি তোমরাও কর ,  অবশ্যই আমি তোমাদের নামেও অভিযোগ করব ।  
পেমবা জানাল সে ইতিমধ্যেই NMAকে অন্নপূর্ণা -  ৪ এর ব্যাপারে অভিহিত করেছে ,  কিন্তু তাদের বক্তব্য -  যদি শেরপা বলে যে কেউ পাহাড়ে উঠেছে ,  তাহলে তারা সনদ দিতে বাধ্য !  
এখানে একটি অদ্ভুত ব্যাপার -  মুসা ইব্রাহীমের এভারেস্ট জয়ের খবরে যখন বিশিষ্ট লেখক - সাংবাদিক আনিসুল হক কাঠমান্ডু গিয়েছিলেন তখন এম এ মুহিত এবং পেমবা দরজি শেরপার সাথে তার বাংলাদেশ দূতাবাসে দেখা হয় ।  সেখানে পেমবা দরজি শেরপা তাকে সরাসরি ইংরেজিতে বলেন -  অন্নপূর্ণাতে মুসা প্রতারণা করেছে ,  এভারেস্ট জয়কে তার কিন্তু প্রমাণ করতেই হবে ।  জনাব হক কাঠমান্ডুর সেই দিনগুলোর অনেক অনেক কথা এবং কাহিনী খবরের কাগজের পাতা ভরে পাঠকদের উপহার দিয়েছেন ,  কিন্তু বিশ্ব রেকর্ডধারী সেই সুপার শেরপার কথা ঘুণাক্ষরেও উল্লেখ করেন নি ।  সেই সাথে এম এ মুহিত নিয়ে তিনি মিথ্যা ভাষণও দিয়েছেন প্রথম আলোর পাতাতে যেখানে দাবী করা হয়েছে মুহিত তিব্বতের এভারেস্ট ক্যাম্পে মুসা ইব্রাহীমকে দেখেছে !  আজ পর্যন্ত এম এ মুহিত বলে গেছেন তার প্রথম এভারেস্ট অভিযানে তিনি একটিবারের জন্যও মুসা ইব্রাহীমকে দেখেন নি ।  

যাক গে ,  কথা হচ্ছে অন্নপূর্ণা -  ৪ নিয়ে ,  এভারেস্ট নিয়ে নয় ।  সেই কথা অন্য দিন হতেও পারে ।  প্রাপ্ত তথ্য ,  প্রমাণের ভিত্তিতে মুসা ইব্রাহীম ,  তৌহিদ হোসেন  যে অন্নপূর্ণা বিজয় করেছেন এমন কোন হদিস পাওয়া যাচ্ছে না ।  এই প্রমাণ করবার দায়িত্ব কিন্তু তাদেরই ছিল ।  প্রমাণের অভাবে এবং প্রাপ্ত তথ্যের গরমিলেই তাদের সেই শিখর বিজয়ের দাবীকে সম্পূর্ণ মিথ্যা বলেই মনে হচ্ছে ।   

 (  পেমবার সাথে ফোনে কথা হলেও সামনাসামনি শেষ কথা হয়েছে  ২০০৯ সালের শেষ দিকে ,  এখন বলতে পারেন তাহলে এতদিন এই লেখা দিই নাই কেন ?  কারণ ,  কারো প্রতারণা নিয়ে লেখার চেয়ে অনেক বেশী গুরুত্বপূর্ণ কাজ আমার আছে ,  কিন্তু গতকাল এই  খবরটি দেখে মনে হল এভারেস্ট না হোক অন্নপূর্ণা  - ৪ এর বিষয়টি অন্তত আমি জানি ,  সেটিই লিখি না কেন !  ) 






প্রিয় কাজীদার সাথে কাটানো স্বর্ণালী মুহূর্তগুলো  ( ভিডিওসহ ) 




সারা রাত উৎকণ্ঠায় কাটিয়েছি ,  ঘুম ভেঙ্গে গেছে বেশ কবার ,  বার বার ঠাণ্ডা মাথায় ভাবার চেষ্টা করেছি -  কাজটা কি ঠিক হবে ?  জীবনের কিছু বছর চলেই গেছে অজানার পথে ,  বাকীগুলোও হয়ত যাবে ,  তার মাঝে এমন চক্ষু - কর্ণের বিবাদভঞ্জন কি এতই জরুরী ?  যে মানুষটার অবদানে জ্ঞানের চোখ মেলেছে ,  যার লেখনী অন্তরের দৃষ্টি জাগিয়ে তুলেছে তার সাথে দেখা করতে চাওয়া তো মোজেসের ঈশ্বর দর্শনের বাসনার মত ,  মোজেস ঈশ্বরের রূপ সহ্য করতে পারে নি বলেই বলে ওল্ড টেস্টামেন্টের রূপকথা ,  আমার চেনাজগত যে সেই স্বপ্নের কারিগর দর্শনের পরে কতটা ওলট - পালট হবে তা বুঝি কী করে ?  মাথা ঠাণ্ডা থাকে না ,  কেমন যেন আউলে যায় ,  সেদিনের ভোরটাও বেশ আগে আসে ,  ঢাকার কাকগুলো অন্য স্বরে ডাকতে থাকে ,  আগের দেয়া সময় ঠিক রাখার জন্য সিএনজি নিয়ে সোজা সেগুনবাগিচা যেয়ে সহব্লগার জুন ভাইয়ের জন্য অপেক্ষা করতে লাগলাম ।  
যত দোষ সবই জুন ভাইয়ের ,  কয়েক মাস আগে বিলেত যাত্রার সময় বিরক্তিকর বিমানযাত্রার ফাঁকে একটা লেখা  লিখেছিলাম ,  এবং বিলেতে পা দিয়ে বাসে ইন্টারনেট পাওয়া মাত্রই তা সচলায়তনে পোস্ট দিয়েছিলাম ।  তারখানিক পরেই দেখি জুন ভাইয়ের কমেন্ট -  আপনার লেখা দেখেই কাজীদাকে  ফোন করেছিলাম ,  উনি লেখাটি পড়েছেন !  আমার তখন ধরণী দ্বিধা হও অবস্থা ,  লন্ডনের বিরক্তিকর প্যাঁচপ্যাঁচে একঘেয়ে বৃষ্টির চেয়েও মেজাজ খারাপ হয়ে গেলে এই ভেবে যে কাজী আনোয়ার হোসেনের মত একজন কর্মযোগী মানুষের মহামূল্যবান সময় নষ্ট হল তার বিশ্ব জুড়ে ছড়িয়ে ছিটিয়ে থাকা অগণিত কোটি কোটি ভক্তের মাঝের নগণ্য একজনের আবেগতাড়িত লেখা পড়ে !  জুন ভাই মনে আবার জানালেন সেই সামান্য লেখা অগ্নিপুরুষের চোখে জল আনতে সামর্থ্য হয়েছে ,  লন্ডনের পচা  বৃষ্টি যেন মুহূর্তেই পরিণত হয়েছিল ভূমধ্যসাগরের কমলা রঙের আরামদায়ক রোদে ,  বেশ আনন্দের সাথে মনে হয়েছিল আচ্ছা কাজীদার সাথে দেখা করলে হয় না ?  
ব্যস ,  দেখা করবার সুযোগ হল ,  চলে গেলাম বাংলাদেশের সবচেয়ে বিখ্যাত ঠিকানায় ২৪ / ৪ কাজী মোতাহার হোসেন রোডে অবস্থিত সেগুন বাগিচার কাজী ভবনে গেল ফেব্রুয়ারির প্রথম সপ্তাহে ,  সোজাসুজি কাজীদার লেখার ঘরে ।    

 প্রথমেই কথা উঠল উত্তর মেরু নিয়ে ,  সুমেরু -  অ্যান্টার্কটিকার ছবি নিয়ে অনেক বছর আগের প্রদর্শনীর ক্যাটালগটি   নিয়ে দেখতে দেখতে কাজীদার মুখে তখন শিশুর চাঞ্চল্য  ,  ব্যপক কৌতূহল প্রকাশ করলেন প্রতিটা ছবি নিয়ে ,  খুঁটিয়ে খুঁটিয়ে জানতে চাইলেন আর্কটিক অঞ্চলের কোনটি আবার কোনটা অ্যান্টার্কটিকায় তোলা ,  দেখালাম বিশ্বের সর্ব উত্তরের জনপদ স্পিটসবের্গেন দ্বীপপুঞ্জের ছবি যার কথা প্রথম জেনেছিলাম সেবার কল্যাণেই ,  এবং রানা স্বয়ং এক অভিযানে এখানে গিয়েছিল ।   শুধু একগাল হেসে বললেন -  দারুণ অভিজ্ঞতা ! 
জানালেন প্রতিদিন সকাল আটটায় ঘুম ভাঙ্গে তার ,  সকাল ১০টার মধ্যেই লেখার টেবিলে চলে আসেন ,  শুরু হয় আরেকটি কর্মব্যস্ত দিন ।  এখন লেখার চেয়ে অনেক বেশী সময় নেয় নানা বইয়ের সম্পাদনা কাজে ,  সেই সাথে আছে গল্প সংকলনের খুঁটিনাটি ,  নিজের পড়ার নেশা ।  আবার এক সময়ে যে কাজ করতেন ২ ঘণ্টায় সেটা এখন অনেক বেশী সময় নিয়ে নেয় ।   সেই কৈশোর থেকে শুরু করে কত কহা কহা মুলুকের চিত্র - বিচিত্র বই যে পড়েছেন তার সব আর মনে নেই ।  তবে বিশেষ প্রিয় উইলবার স্মিথের লেখা ,  অনেকেই বিভিন্ন স্থান থেকে জোগাড় করে দিয়েছেন স্মিথের বই ,  বেছে বেছে সেগুলো রূপান্তর করেছেন আমাদের জন্য মাসুদ রানাতে ।   ক , মাস আহে হেলসিংকিতে একটা বই মিলেছিল ,  আলফ্রেড হিচককের সম্পাদিত রোমহর্ষক ছোট গল্পসংকলন ,  দেখেই ভেবেছিলাম এই বই পড়ার জন্য একাধিক পড়ুয়া বন্ধু মুখিয়ে থাকলেও সত্যিকারের কাজের কাজ হবে যদি কাজীদার হাতে বইটা পৌঁছায় ,  তাহলেই আমরা পাব সেরা অনুবাদ ।  বইটার নাম দেখে বেশ খুশীই হলেন তিনি । 


কোথাও শুনেছিলাম কাজীদা ছুরি সংগ্রহ করতে পছন্দ করেন ,  তাই ল্যাপল্যান্ডের অধিবাসীদের তৈরি বিশেষ ধরনের একটা ছুরি নিয়ে গিয়েছিলাম ,  যার গায়ে সূক্ষ ভাবে ফুটিয়ে তোলা ছিল বলগা হরিণ টানা স্লেজ গাড়ী এবং সেখানে টিলাময় ভূপ্রকৃতি ।  মুগ্ধ বালকের মত প্রথমেই ছুরিটির ধার পরখ করলেন কাজীদা ,  খাঁটি ইস্পাতে আঙ্গুল বুলিয়েই বললেন -  বেশ ধার !  তারপর উচ্ছাস ভরে খুঁজতে লাগলেন তার সংগ্রহের নানা ছুরি ,   এক ড্রয়ারের মধ্য থেকে মিলল কোলকাতা থেকে তার স্ত্রীর বয়ে নিয়ে আসা করাত - ছুরি !  কিন্তু ছোট ভাই কাজি মাহবুব হোসেনের যুক্তরাষ্ট্র থেকে নিয়ে আসা স্পেশাল  ছুরিটার সন্ধান মিলল না ।  জানালেন স্কুলে থাকতে তার শিকারের  ( বিশেষ করে  বুনোহাঁস এবং অন্যান্য পাখি )  ঝোঁক ছিল ,  ১৯৭৮ / ৭৯র দিকে চেপে ছিল মাছ ধরার নেশা ।  খুব সাধ ছিল ছুরি এবং বন্ধুক সংগ্রহের  ,  কিন্তু তখন সাধ ছিল ,  সামর্থ্য ছিল না ,  তাই - ই বেশিদূর আর এগোই নি সেই প্রয়াস । 
সাথে ছিল জগতের সেরা চুরুট ,  পিনার দেল রিওর আলেহান্দ্রো রুবাইনার ক্ষেত থেকে আনা সিগার  (  এই একটা মাত্র খামারই কিউবাতে রাষ্ট্রনিয়ন্ত্রিত ছিল না কখনোই ,  রুবাইনা অবশ্য অল্প ক , বছর আগেই মারা গেছেন পূর্ণ জীবন কাটিয়ে )  ,  জানতাম কাজীদা ধূমপান করেন না কয়েক দশক ধরে ,  কিন্তু শত হলেও তার বই পড়েই প্রথম জেনেছি হাভানা সিগারের কথা ,  সেখানে তার জন্য স্মারক হিসেবে খোদ কিউবা থেকে বয়ে আনা একটা সিগার না নিয়ে যাই কিভাবে ?  সিগারটা হাতে পেয়েই খুব উৎসুক হয়ে গন্ধটা নিলেন ,  বিশাল তৃপ্তি নিয়ে বললেন -  আহ !   কী চমৎকার গন্ধ ,  তারপরে আমাদের অবাক করে বললেন এই প্রথম হাভানা সিগার দুই আঙুলের ফাঁকে চেপে ধরলেন ,  এবং জেনে তিনি খুবই আপ্লুত যে এটিই সেরা সিগার । 
কাজীদার সাথে যে একাধিক দিন যে অল্প অমূল্য সময় থাকার সৌভাগ্য হয়েছে তাতে লক্ষ্য করেছি তিনি যে কোন বিষয়কে পূর্ণ মাত্রায় উপভোগ করতে পারেন ,  বিস্ময়বোধ ছড়িয়ে থাকে তার পূর্ণ জীবনের প্রতি মুহূর্তে এবং সেই সাথে থাকে কৌতূহলের মিশেল ,  ভাল লাগার সৌন্দর্য ।  অনেকটা ডেভিড অ্যাটেনবোরোর মুখে যে চপলতাপূর্ণ আনন্দ এবং কৈশোরিক উচ্ছাসের ছটা খেলা করে তার সাথে কাজীদার চিরতরুণ মনের সুবাদে মুখে খেলা করা অপূর্ব মুখভঙ্গির ব্যপক মিল ।   আরেকদিন দেখলাম যন্ত্রসঙ্গীত উপভোগ করছিলেন আপন মনে ,  বললেন এক বুড়ো ভদ্রলোকের বাঁশি শুনতে খুব ভাল লাগে ,  নাম তার হরিপ্রসাদ চৌরাশিয়া ।  কিন্তু সেদিন জানলাম সে আমার ২ বছরের ছোট ! 
বহু দিন ধরে মনের মাঝে পুষে রাখা একটা আবদার করলাম কাজীদার কাছে ,  তার আত্মজীবনী লিখবার ।  মানুষ কাজী আনোয়ার হোসেন সম্পর্কে আমরা জানতে পারি না প্রায় কিছুই ,  প্রচারবিমুখ তিনি ,  সাক্ষাৎকার দেন না ,  টিভি ক্যামেরার প্রবেশাধিকার নেই বাড়ীতে  (  জুনভাই প্রথমেই পই পই করে বলে নিয়েছিলেন ,  মিয়া কাজীদার সামনে সাক্ষাৎকার শব্দটাই বলবেন না ।  শুধু আড্ডা দিবেন ,  পরে সেই আড্ডা নিয়ে লিখেন )  ,  সেই অল্প সময়েই দেখলাম তিন - তিনবার ফোন বাজল তার সাক্ষাৎকারের জন্য ,  কাজী দা সরাসরি বললেন -  আমি সাক্ষাৎকার দিই না ,   তবে আপনার বেশী উৎসাহী হলে প্রশ্নগুলো ই - মেইলে পাঠিয়ে দিতে পারেন ,  আমি উত্তর দেবার চেষ্টা করব ,  কিন্তু ব্যস্ততার কারণে সময় লাগবে !   এখন এই মানুষটি সম্পর্কে সত্যনিষ্ঠ তথ্য পাবার একমাত্র উপায় যদি তিনি নিজের হাতে কলম তুলে নেন ,  নিজেকেই শব্দমালায় আঁকার জন্য ।   আবদার শুনে আনমনে বললেন -  আত্নজীবনী তো বড় বড় মানুষদের ব্যাপার ,  আমি ক্ষুদ্র মানুষ ,  সঙ্কোচ বোধ করি নিজের কথা বলতে । 
কী কথা !  আমাদের বইবিমুখ সমাজে যে মানুষটি প্রায় একার অধ্যবসায়ের ফলে কয়েক প্রজন্মের পাঠ্যভাস গড়ে উঠল ,  যে মানুষটি আমাদের টিফিনের ১ টাকা ,  রিকশা ভাড়ার ২ টাকা জমিয়ে বই কেনার নেশা তৈরি করে দিয়েছিলেন উনি যদি বড় মানুষ না হন ,  তাহলে আর কে সেই অলৌকিক জ্যোতিঃময় ! 
পিড়াপিড়িতে কিছুটা প্রশয়ের হাসি দিয়ে বললেন -  আচ্ছা ,  আমি মনে রাখব এই প্রস্তাব ।  তবে অনেক কিছু ঠিকঠাক মনে পড়ে না ,  আগুপিছু হয়ে যায় ,  কিছু কিছু ঘটনা মনে পড়লেই লিখে রাখব ।   চেষ্টা করব । 
কাজীদাকে বললাম তার নামে অনেক অনেক কথা শুনেছি ,  সত্যি - মিথ্যার মেশানো ,  শুনেছি তিনি বাংলাদেশ কাউন্টার ইন্টেলিজেন্সের প্রধান ,  সেবারই এক প্রাক্তন লেখকের কাছে শুনেছি কাজীদা নিয়মিত লন্ডন যেয়ে ব্রিটিশ লাইব্রেরীতে সপ্তাহের পর সপ্তাহে বসে সেরা বইগুলোর বাংলা করতেন ।  আসলেই কি ?  দুষ্টু বালকের মত মুখভর্তি মিটিমিটি হাসি দিয়ে তিনি জানালেন এইগুলা সব মানুষের বানানো ।  জীবনের একবারই তিনি বাংলাদেশে বাহিরে গেছিলেন তাও স্ত্রীর সাথে একটা গানের অনুষ্ঠানের তৎকালীন পশ্চিম পাকিস্তানের মুলতানে ।  পরবর্তীতে শারীরিক অসুবিধার কারণে আর যথেচ্ছ ভ্রমণ করা হয়ে ওঠে নি ,  কিন্তু সারা দিনই মনঃভ্রমণ করেন  তিনি ,  বেজায় পছন্দ করেন রঙচঙে ছবির বই দেখতে দেখতে মহাবিশ্বের নানা কোণে হারিয়ে যেতে ,  কখনও বইয়ের খসখসে পাতায় ,  এতেই তার সুখ ,  এত ভ্রমণের মাধ্যমেই নিজে ঘরে থেকে আমাদের দেশ ছাড়িয়ে মহাদেশে যাবার উৎসাহ দিয়ে যান তিনি লেখনীর মাধ্যমের অবিরাম ভাবে ।  বিশেষ কোন স্থানে তার যাবার ইচ্ছা ছিল কিনা এর উত্তরে বললেন ছবির মাধ্যমেই আসলে সব জায়গাতে যাওয়া হয়েছে ,  এই প্রসঙ্গে আমার টিটিকাকা হ্রদের ছবির কথা উল্লেখ করে বললেন  ,  ঘুরে আসলাম আন্দেজের রাজত্বে নলখাগড়ার দ্বীপ থেকে । 
ব্যক্তিগত জীবন ভীষণ নিভৃতচারী তিনি ,  তার বাবা পণ্ডিত কাজী মোতাহের হোসেনের ঠিক উল্টো ব্যক্তিত্ব ,   বাবা সবসময় মানুষজন নিয়ে থাকতেন ,  ব্যপক সামাজিক মানুষ ছিলেন ,  পড়াতেন ,  দাবা খেলতেন ,  বেড়াতেন ,  টেনিসও খেলতেন ।   একবার এক দাবা প্রতিযোগিতায় এক অচেনা বাচ্চা ছেলেকে অনেক লোকের সাথে একা খেলতে দেখে মুগ্ধ হয়ে সেই ছেলের বাড়ী চলে গেছিলেন ,  বাড়ীর দরজায় জাতীয় অধ্যাপককে কড়া নাড়তে দেখে তো সেই ছেলের বাবা ভীষণ অবাক !  কিন্তু হাস্যোজ্জল অধ্যাপক জানালেন ছেলেটির খেলার ধরন তার খুব ভালো লেগছে ,  প্রথিতযশা দাবাড়ু তিনি নিজেও  ,  তাই উৎসাহ দিতে এসেছেন ।  সেই বালকের নাম নিয়াজ মোরশেদ ! 
  নিভৃতচারিতার জন্যই হয়ত এক সময় গানের চেয়ে লেখা অনেক বেশী উপভোগ করা শুরু করেছেন ,   ভাবতেন গানটা আসলে একটা পর্যায়ের পরে দলগত ব্যাপার ,  লেখার ক্ষেত্রে সেটা নেই ।  একই সাথে বিশ্ব - বিদ্যালয়ে পড়া তিন বছরের ছোট সহপাঠী আব্দুল্লাহ আবু সায়ীদ বলেছিলেন -  আমি লিখব ,  লেখাতে যে অনুভূতির প্রকাশ আমি ঝরাতে পারব ,  গানে তা সম্ভব না ,  সুর মানুষের অনেক গভীরে প্রবেশ করতে পার একন সন্দেহ নেই , কিন্তু লেখার মাধ্যমে যত কিছু বোঝানো সম্ভব ,  সুরের মাধ্যমে সেটি হবার নয় ।   
বললেন -  এক সময়ে শখের বসে ছবি তুলতাম ,  কিছুদিন পরে ক্যামেরা একজনকে দিয়ে দিয়েছি ,  অনেক শখের পূরণের এক পর্যায়ে মনে হল লেখা এবং পড়া হচ্ছে আমার আসল টান ।  মাছ ধরতে বসেও মনে হয়েছে ,  আহা ,  সময় নষ্ট করছি ,  এই সময়ে অন্যকিছু লেখা পড়া করতে পারতাম ।  তবে সব লেখা না ,  যেটা আমাকে টানে ।   গান যে ছেড়ে দিয়েছি তাতে আমার বিন্দুমাত্র কষ্ট নেই ,  কিন্তু লেখা যদি কোনদিন ছেড়ে দিতে হয় তাহলে খুবই কষ্ট পাব ।  
রহস্য পত্রিকার ব্যাপারে কথা তুললেই বিনয় অবতার কাজী দা সরাসরি বললেন -  এই পত্রিকার ব্যাপারে আমার কোন অবদান নেই ,  বন্ধুবর রাহাত খান সবসময়ই চাপাচাপি করতেন  (  তার নাম থেকেই মেজর জেনারেল রাহাত খান নামটি নিয়েছিলেন  )  ,  মূলত তার উদ্যোগেই ১৯৭০ সালে পত্রিকার যাত্রা শুরু হয় ।  কবির চৌধুরী ,  হাশেম খানের অবদান স্মরণ করলেন  ২য় যাত্রা শুরু হয় আবার ১৯৮৪ সালে ,  রহস্যপত্রিকার ইতিহাস জানতে পারবেন এইখানে - 
বললেন বেশ অনেক বছর আগে মুখে ধুলো এড়াবার জন্য মাস্ক পড়া থাকা অবস্থাতেও এক জায়গায় তাকে একাধিক জন চকিতে চিনে ফেলেছিল ,  ব্যস  , সারা যেন মেলা এসে বসে গেল চারধারে ।  এই জন্যই বাহিরে সেভাবে যাওয়া হয় না ,  বইমেলাতেও না ।  তবে নিয়ম করে বছরে কয়েক মাস সাঁতার কাটেন সুইমিংপুলে ,  হাঁটাহাঁটি করেন নিয়মিত ।  
সেবা থেকে আজ পর্যন্ত নানা ধরনের বই বাহির হয়েছে ,  পুরাণ ,  ধর্ম ,  বিজ্ঞান ,  হস্তরেখা থেকে শুরু করে কোয়ান্টাম মেথড পর্যন্ত ,  কিন্তু বিবর্তন নিয়ে আলাদা ভাবে কোন বাহির হয় নি ।  কেন না ?  এই প্রশ্ন করতেই কাজীদা হাসতে হাসতে উল্টো প্রশ্ন করলেন -  মৌলভীরা মারবে না তো ?   তারপর নিজে থেকেই বললেন বিবর্তনকে মিথ্যা প্রমাণ করার জন্য অনেকে পেল্লাই সব বই লিখছে ,  এক দল বলছে বিবর্তন কোন সময় ঘটেনি আসলে ভিনগ্রহের প্রাণী এসে আমাদের উন্নত মানুষে পরিণত করে গেছে ,  কিন্তু তাতে কি বিবর্তনের কিছু যায় আসে ? 
সেবার প্রথম বই প্রকাশের ৫০ বছর হতে যাচ্ছে আগামী বছর ,  ১৯৬৪ সালে প্রকাশিত হয়েছিল কুয়াশা ,  এই দীর্ঘ সময়ে বাঙ্গালীর পাঠ্যাভাসে  কেমন পরিবর্তন এসেছে জানতে চাইলে তিনি বললেন -  মানুষ পড়ছে ,  পাঠক বাড়ছে ।  হয়ত তারা আমার বই পড়ছে না ,  কিন্তু কারো না কারো পড়ছে ।  অনেকেই বলছেন কম্পিউটার ,  ফেসবুক ইত্যাদি এসে মানুষের বই পড়ার সর্বনাশ করে দিচ্ছে ,  আমি সেটা মনে করি না ।  
প্রতি মুহূর্তের দিকে কড়া নজর তার ,  যেন বৃথা সময় নষ্ট না হয় ।  এক ফাঁকে ১০ বছরের পুরনো কম্পিউটার টেবিলটাতে গেলেন রানার নবতম বই লাইট লাইটের প্রুফ দেখার জন্য ,  গত এক দশক ধরে কম্পিউটারেই লিখে চলেছেন ,  জুন ভাই জানালেন ছবির কম্পিউটারটি উনার ব্যবহৃত ৩য় কম্পিউটার ।   সেই সাথে  জানালেন সচলায়তন পড়বার সময় মাঝে মাঝে ফন্ট ভাঙ্গা দেখায় ,  যেটা সমাধানের দায়িত্ব জুন ভাইকেই দেওয়া হল ।  সেই সাথে সচলায়তন লেখা কাগজটা সামনে ধরতেই নিজ আগ্রহে ধরলেন হাত দিয়ে ।  

চারপাশে থরে থরে বই সাজানো নানা বিষয়ের উপরে ,  এখনো দেখলাম যে কোন ব্যাপারে লিখতে হলে তার আগে যতখানি সম্ভব জেনে নেবার চেষ্টা করেন ,  পরিচিত এক পর্বতারোহীর অনুদিত বইয়ের মুখবন্ধ লিখছেন ,  যে কারণে মূল লেখক সম্পর্কে দেখি নেট ঘেঁটে নিজেই তথ্য বাহির করছেন ,  জানছেন সেই বিশেষ পর্বত নিয়ে !  আসলে অদম্য জ্ঞানতৃষ্ণা না থাকলে কি আর তা অন্যের মাঝে ছড়ানো যায় ।  নিজের প্রিয় লেখকের কথা বলতে যেয়ে বললেন  কোন কোন লেখকের ১ বা ২টা লেখা ভাল লাগে ।  তবে বারবার পড়া হয় না সময়ের অভাবে ।  মানিক বন্দোপাধ্যায়ের পদ্মা নদীর মাঝি এবং পুতুল নাচের ইতিকথা বিশেষ প্রিয় ,  আর হুমায়ূন আহমেদের নন্দিত নরকে পড়তে পড়তে তো আবেগে হাউমাউ করে কেঁদে ফেলেছিলেন ,  মনে হয়েছিল মধ্যবিত্ত জীবনে ছোট ছোট নানা সমস্যার যে কথা বলা হয়েছে তার সাথে নিজের জীবনেরই অনেক মিল ।  আবার বললেন -  আমি কিন্তু কোন সুসাহিত্য পড়ি নাই !  
ঘুরে ফিরে আসল কল্পলোকের নায়ক মাসুদ রানার  গল্প ,  বললেন স্ত্রী ফরিদা ইয়াসমিনের সাথে আলাপ করে বন্ধু গীতিকার মাসুদ করিমের নাম থেকে মাসুদ আর শৈশবের নায়ক মেবারের রাজপুত রানা প্রতাপ সিংহের নাম থেকে রানা নিয়ে সবাইকে কাছে টেনে নেওয়া স্পাইয়ের নাম ঠিক করলেন মাসুদ রানা চৌধুরী ।  জন্ম দিন হিসেবে বেছে নিলেন  ৯ এপ্রিল ,  এই বিশেষ দিনে জন্ম নেওয়া মানুষেরা নাকি সহজে অন্যায় মেনে নেয় না ,  তার প্রতিবাদী হয় ,  বিপ্লবী হয় ,  প্রতিকূলতার বিরুদ্ধে লড়ে যায় সবসময় ।    আনলেন নানা বর্ণিল চরিত্র ,  তার মাঝে সাগর সঙ্গম বইতে প্রথম বারের মত দেখা দেওয়া গিলটি মিয়াঁ তার নিজের তৈরি সবচেয়ে প্রিয় চরিত্র ,  আসলে তার মায়ের মুখে শোনা হুগলীর কথ্য ভাষা তিনি বসিয়ে দিয়েছেন গিলটি মিয়ার কণ্ঠে ।  এই বাড়ীতেই প্রথম রানা লেখা হয়েছিল ,  আসলে এই বাড়ীতেই জন্ম স্বয়ং কাজীদার ।  
সেবা প্রকাশনীর নাম যে সেগুনবাগিচা থেকে এসেছে সেটা সবাই জানে  ,  কিন্তু তাদের প্রজাপতির বিখ্যাত লোগোটি সম্পর্কে জানতে চেয়ে জানা গেল বেশ কজনের পরিশ্রমের ফসল এটা ,  পরিবর্তনও আনা হয়েছে একাধিকবার ,  তারপর বর্তমানের লোগোটি টিকে গেছে ।  দুই দশকেরও বেশী সময় ধরে লস দিয়ে সেবা চালিয়ে অবশেষে লাভের মুখ দেখেছিল প্রকাশনাটি ,  ভাগ্যিস সেই দীর্ঘ সময়ে আঁকড়ে রেখেছিলেন নিজের স্বপ্নটাকে ,  নাহলে তো আমাদের অনেকের স্বপ্ন দেখার চোখই ফুটত না কোনদিনই ।  
সেবার রহস্যপত্রিকা সম্পর্কে বলা হয় বাংলাদেশের একমাত্র পত্রিকা যেখানে লেখা ছাপা হলে আপনি পারিশ্রমিক পাবেনই ,  সেবার অফিসে পরের বার যেয়ে কথাটার সত্যতা হাতেনাতে টের পেলাম ,  অফিসের কর্মকর্তা সেখানে লেখা ছাপা হওয়ার দরুন টাকা বুঝিয়ে দিয়ে রসিদে সাক্ষর নিয়ে রাখলেন ।  সেবার অনেক প্রবাসী লেখক দেশে ফিরে প্রিয় প্রকাশনীতে দেখা করতে আসলে অবাক হয়ে দেখেন তাদের রয়্যালিটি বাবদ প্রাপ্ত সন্মানী ঠিকই জমে আছে বছরের পর বছর ।  
প্রতিদিনই কাজীদার একটা বড় অংশ কাটে ছোট্ট কাজী সামিনের সাথে ,  অনুরোধ করতেই এক ফ্রেমে বেঁধে নিতে দিলেন তিন প্রজন্মের ছবি - 

পণ্ডিত বাবা কাজী মোতাহার হোসেনের ছবির সামনে নিজ বাসভূমে দ্য গ্রেট কাজী আনোয়ার হোসেন এবং তার নাতি ছোট কাজী তাহমীদ হোসেন সামিন  (  কাজী মায়মুর হোসেনের পুত্র )  
কাজী দা কথা শুরু করেছিলেন আপনি সম্বোধনে ,  হয়ত বুঝতে পেরেছিলেন আবেগে কতটা বিহ্বল হয়ে আছি ,  পরে যখন জোর দিয়ে বললাম তুমি করে না বললে ব্যপক লজ্জা পাচ্ছি ,  তখন নিমরাজি হলেন বটে ,  কিন্তু আপন করে নিয়েছিলেন কয়েক মুহূর্তের মাঝেই ,  দেখা গেল তার চেয়ে বেশী কথা বলে চলেছি আমি নিজেই ।  কথা বললেন কী না নিয়ে -  পেরুর ইনকা রাজাদের রাজকীয় খাবার গিনিপিগ রোস্ট থেকে শুরু করে রাঙ্গামাটির নিসর্গ নিয়ে ।  কবি রবার্ট ফ্রস্টের সাক্ষাৎকার নিতে যে সাংবাদিকরা যেতেন তারা প্রত্যেকেই অবাক হয়ে খেয়াল করতেন ফ্রস্টের মত সর্বকালের সেরা কবিদের একজন উল্টো তাদের কাছে তাদের জীবনের বিষয়গুলো জানতে চাচ্ছেন ,  নিজের পাহাড়প্রমাণ ব্যক্তিত্বের সামনে যেন নবিশ আগ্রহীরা চাপা না পরে সেইদিকে সতর্ক হৃদয়বান দৃষ্টি ছিল তার ,  উল্টো প্রশ্নকর্তাকে প্রমাণ করে দিতেন যে সে কত বেশী জানে !  কাজীদার ক্ষেত্রেও একই জিনিস মনে হল প্রতিবারেই ,  আদার ব্যপারি হয়ে বিশাল এক গ্রহের সামনে আপনে মনে বকেই গেলাম তারই উৎসাহে ।  ইচ্ছা পোষণ করা হল উনার উপরে একটি তথ্যচিত্র নির্মাণের ,  স্বেচ্ছাসেবী হিসেবে ,  তবে অবশ্যই তিনি যদি মূল্যবান সময়ের খানিকটা আমাদের দিতে পারেন ,  কাজী আনোয়ার হোসেনের বিচিত্র বিস্তৃত জীবন নিয়ে তথ্যচিত্র করা মানে তো ব্যপক গবেষণার ব্যাপার ।  
মিলল সেই বহু আকাঙ্ক্ষিত সাক্ষর - 

বিদায় নেবার সময় ভিতর থেকেই একটা কাজ করতে ইচ্ছে হল যা এক বন্ধুদের বাবা - মা ছাড়া কারো সাথে করার তাড়না অনুভব করি নাই ,  অনুমতি নিয়ে কাজীদার পা ছুঁয়ে প্রণাম করলাম ,  শুনলাম অস্ফুট ভাবে তিনি মঙ্গল হোক ,  সুখী হও বলে আশীর্বাদ করে যাচ্ছেন ।   সেই আশীর্বাদ যেন ছড়িয়ে পড়ছে সারা বাংলাদেশে উপরে ।  শুধু কামনা করি এই কর্মবীর যেন সুস্থ ভাবে অন্তত শতবর্ষ পার করেন কাজের মাঝে ডুবে থেকে ,  তার লেখার নেশায় মেতে থেকে ।  
প্রথমবারে মত কাজীদার ভিডিও ইউটিউবে ,  লিঙ্ক  এইখানে  

ইউটিউব দেখতে না পারলে ভিমিওর লিঙ্ক 

কাজীদার সাথে আড্ডা from  on Vimeo . 
 (  ভিডিওটির জন্য সমস্ত কৃতিত্ব দ্রোহী দা ,  জুন ভাই এবং আমার ছোট্ট ক্যামেরার প্রাপ্ত ।  কাজীদার বিশেষ অনুমতি সাপেক্ষে এটি শেয়ার করা হল ,  কোথাও ব্যবহারের আগে অবশ্যই লেখকের অনুমতি নিতে হবে  ) 






বাংলার পথে -  ৩  ,  মঙ্গলবাড়ির প্রাচীন মন্দির এবং গরুড় স্তম্ভ




এক খর লাল দুপুরে জগদল বিহার থেকে ফেরার পথে পেটপূজার জন্য থামা হল স্থানীয় রেস্তোরায় ,  সেখানেই খাবার ফাঁকে ফাঁকে সাথে বয়ে আনা আবুল কালাম মোহাম্মদ জাকারিয়ার বাংলাদেশের প্রাচীন কীর্তি বইটির ১ম খণ্ড দেখে আবিস্কার করলাম মঙ্গলবাড়ির প্রাচীন মন্দির এবং সুবিখ্যাত গরুড় স্তম্ভ যা কিনা ভিমের পান্টি বলে পরিচিত তা আমাদের যাত্রা পথেই !  ব্যস আর কী লাগে ?  জোড়া মোটর সাইকেলে সওয়ার হয়ে ভো করে ধূলি ধূসরিত পথ মাড়িয়ে যাওয়া হতে থাকল মঙ্গলবাড়ির দিকে ।  

 ভ্রমণসঙ্গী হিসেবে ফোকলোরবিদ উদয় ,  তার ছাত্র রুহুল ,  ফটোসাংবাদিক ইকবাল ভাই ,  বরেন্দ্রভূমির চারণসন্তান তোজাম ভাই সহ অযাচিত ভাবে যোগ দিলেন স্থানীয় এক তরুণ ,  তার কাছে ভিমের পান্টির কথা জানতে চাইতেই বললেন -  চলেন ,  আমি নিজেই নিয়ে যাচ্ছি !  সাথে সাথে মোটর সাইকেল সংখ্যা বেড়ে দাঁড়াল পৌনে এক হালিতে ।    
 মাটি বাঁধানো পথে বেয়ে সোজা নতুন সঙ্গীকে নিয়ে দাঁড়ালাম মঙ্গলবাড়ি শিবমন্দির প্রাঙ্গণে ,  সেখানে এখন নতুন মন্দির ,  কিন্তু আমাদের মূল উৎসাহ সেই আদি স্থাপনাকে ঘিরে ,  যা হিন্দু মন্দির না বৌদ্ধ মন্দির ছিল তারই সুরাহা আজ পর্যন্ত হয় নি !  

ধারণা করা হয় সেটি পাল যুগের নির্মিত ।  বর্তমান পূজারি এসে আপ্যায়ন করে ঘুরিয়ে দেখালেন পূজার মণ্ডপ ,  প্রতিমা ,  অর্চনার স্থান ,  এই সময়ে মন্দিরের কোন দাড়িয়ে থাকা এক অচিন বৃক্ষ কথা বলে উঠল আমাদের দিকে চেয়ে -  
মনের ভিতরে যেন রূপোলী ফিতে ঘরঘর করে চলতে থাকল -  সেই সুপ্রাচীন মন্দিরের দেয়ালের কোন চিড় ধরা স্থানে হয়ত পাখি বা বাদুড়ের মুখ থেকে ফলের বীজ পড়েছিল ,  কালক্রমে সম্পূর্ণ উপাসনালয় বিলুপ্ত হয়ে গেছে কিন্তু সেদিন সেই বীজ পরিণত হয়েছে মহীরুহতে ,  এবং গাছটি তার বুকে পরম মমতায় আগলে রেখেছে প্রথম আশ্রয়দাতা মন্দিরকে !  সেই কয়েকটি প্রাচীন ইট যেন নিয়ে আমাদের সেই সুবর্ণ অতীতে ।  

এর খানিক দূরেই ভিমের পান্টি নামের সেই স্তম্ভ  (  আঞ্চলিক ভাষায় পান্টি মানে গরু চরানোর কাজে রাখালের ব্যবহৃত লাঠি ,  যদিও এমন বিদঘুটে নাম কেন দেওয়া হল তা জানতে পারি নাই )  ,  সাথের স্থানীয় বন্ধু বললেন এই স্তম্ভটি এক দশক আগেও মাটির বেশ উপরে অবস্থান করছিল ,  কিন্ত ক্রমাগত তা মাটির অভ্যন্তরে দেবে যাচ্ছে ।  আর বজ্রঝড়ের সময় বিদ্যুৎ শিখা প্রায়ই আঘাত করে স্তম্ভ শীর্ষকে এই কথা হলফ করে বললেন মাঠের কৃষকেরা ।    
মঙ্গলবাড়ি শিবমন্দির থেকে প্রায় ১৫০ মিটার দক্ষিণে অপেক্ষাকৃত নিচু স্থানে গরুড় স্তম্ভ নামের একটি উল্লেখযোগ্য প্রাচীন কীর্তি আছে ।  এটি সম্ভবত একটি মজে যাওয়া বিল ,  মানুষের তৈরি কোন জলাশয় নয় ।  স্তম্ভটি যেখানে অবস্থিত সেই নিম্নভূমিও এককালে সেই বিলের অংশ ছিল বলে ধারণা করা হয় ।  বিলের উত্তরাংশে খুব সম্ভব স্তম্ভটি স্থাপন করা হয়েছিল ,  অথবা এমনও হতে পারে যে স্তম্ভটি যখন স্থাপিত হয় তখন সমগ্র এলাকা জুড়ে উচু ভুমি ছিল ।  পরবর্তীকালে কোন প্রাকৃতিক কারণে সেই স্থান নিচু ভুমিতে রূপান্তরিত হয় ,  তবে পর্যাপ্ত তথ্য ছাড়া এমন সিদ্ধান্তে আশা কঠিন ।  
এই বিলের পূর্ব এবং দক্ষিণ - পূর্ব দিকে বেশ কিছু দূরে কয়েকটি প্রাচীন জলাশয়ের অস্তিত্ব আজও টিকে আছে ,  কিন্তু সেখানে কোন প্রাচীনকীর্তির ধ্বংসাবশেষের সন্ধান পাওয়া যায় না ।  হয়ত এককালে থাকলেও কালের করাল গ্রাসে সেগুলো বিলুপ্ত হয়ে গেছে ।   স্তম্ভের উত্তর ,  উত্তর - পশ্চিম ও উত্তর - পূর্ব দিকে প্রাচীন উঁচু ভূমি এবং সমগ্র অঞ্চল জুড়ে ঘন বসতি বিদ্যমান ।  মঙ্গলবাড়ি হাটকে কেন্দ্র করে চারদিকে আছে বেশ কয়েকটি প্রাচীন দীঘি - পুষ্করিণী ।  কিন্তু এই এলাকায় তেমন কোন উল্লেখযোগ্য প্রাচীন ইমারতের ধ্বংসাবশেষ দেখা যায় না ,  যদিও মাটির নিচ হতে মাঝে মাঝেই প্রাচীন ইটের সন্ধান পাওয়া যায় ।  মঙ্গলবাড়ি হাট থেকে মেইল তিনেক দূরে বাদাল নামে একটি প্রাচীন স্থান আছে ,  সেখানে ইষ্ট ইন্ডিয়া কোম্পানির একটি কুঠিবাড়ী ছিল ,  সেই কুঠিবাড়ীরই অধ্যক্ষ স্যার চার্লস উইলকিন্স ১৭৮০ খ্রিস্টাব্দে আলোচ্য গরুড় স্তম্ভটি একটি বনভূমির মাঝে আবিস্কার করেছিলেন !  
কৃষ্ণাভ ধূসর প্রস্তরে  (  Black Basalt )  নির্মিত স্তম্ভটি বর্তমানে ভগ্নাবস্থায়ও প্রায় ৩ . ৬ মিটার উঁচু ,  এবং নিচের দিকে এর পরিধি ১ . ৭৬ মিটার ।  স্তম্ভটি আদিও আরও অনেক উঁচু ছিল এবং এর চূড়ায় একটি গরুড় মূর্তি ছিল ।  পরবর্তীকালে বজ্রপাতে মূর্তিসহ উপরের অংশ ভেঙ্গে গেছে এবং স্তম্ভটি একদিকে কিছুটা হেলে পড়েছে ।  দেশ বিভাগের বেশ কিছুকাল আগে প্রত্নতত্ত্ব বিভাগ স্তম্ভের মূলদেশ ইট দিয়ে বাধিয়ে দিয়েছে ।  এই বাঁধানো অংশের পরিধি ৫ . ৭ মিটার ।  বর্তমানে বাঁধানো বেদী থেকে ০ . ৫ মিটার উপরে সংস্কৃত ভাষার ২৮ পঙক্তির একটি শিলালিপি আছে ।  পঙক্তিগুলি প্রায় ০ . ৫৩ মিটার দীর্ঘ এবং অক্ষরের আয়তন প্রায় আধা ইঞ্চি ।  স্তম্ভের গায়ে বজ্রলেপ ছিল ।  তা স্থানে স্থানে উঠে গেলেও স্তম্ভটির গাত্র মসৃণ ।  

স্তম্ভটির বাংলা অনুবাদ নিচে দেওয়া হল - 
১ -  শান্ডিল্য বংশে  ( বিষ্ণু  ?  )  তদীয় অন্বয়ে বীরদেব ,  তদগোত্রে পাঞ্চাল এবং পাঞ্চাল হইতে  ( তৎপুত্র )  গর্গ জন্ম গ্রহণ করিয়াছিলেন ।  
২ -  সেই গর্গ বৃহস্পতিকে এই বলিয়া উপহাস করিতেন যে -   (  শত্রু )  ইন্দ্রদেব কেবল পূর্বদিকেরই অধিপতি ,  দিগন্তরের অধিপতি ছিলেন না  (  কিন্তু বৃহস্পতির মত মন্ত্রী থাকিতেও  )  তিনি সেই একটি মাত্র দিকেও  (  সদ্য )  দৈত্যপতিগণ কতৃক পরাজিত হইয়াছিলেন ,   (  আর )  আমি সেই পূর্বদিকের অধিপতি ধর্ম  ( নামক )  নরপালকে অখিল দিকের স্বামী করিয়া দিয়াছি ।  
৩ -  নিসর্গ -  নির্মল -  স্নিগ্ধা চন্দ্রপত্নী কান্তিদেবীর ন্যায় ,  অন্তবিবর্তিনী ইচ্ছায় অনুরূপা ,  তাহার ইচ্ছা নাম্নী পত্নী ছিলেন ।  
৪ -  বেদচতুষ্টয়রূপ -  মুখপদ্ম -  লক্ষণাক্রান্ত ,  স্বাভাবিক উৎকৃষ্ট পদগৌরবে ত্রিলোকশ্রেষ্ঠ ,  কমলযোনি ব্রহ্মার ন্যায় ,  তাহাদের দ্বিজোত্তম পুত্র নিজের শ্রীদর্ভপাণি এই নাম গ্রহণ করিয়াছিলেন ।  
৫ -  সেই দর্ভপাণির নীতি কৌশলে শ্রীদেবপাল  (  নামক )  নৃপতি মতঙ্গজ -  মদাভিষিক্ত
 - 	শিলাসংহতিপূর্ণ রেবা  (  নর্মদা )  নদীর জনক  (  উৎপত্তি স্থান বিন্ধ্য পর্বত )  হইতে  (  আরম্ভ করিয়া )  মহেশ -  ললাট -  শোভি -  ইন্দু -  কিরণ -  শ্বেতায়মান গৌরীজনক  (  হিমালয় )  পর্বত পর্যন্ত ,  সূর্যোদয়াস্ত কালে অরুণ রাগ - রঞ্জিত   (  উভয় )  জলরাশির আধার পূর্ব - সমুদ্র এবং পশ্চিম - সমুদ্র  (  মধ্যবর্তী )  সমগ্র ভূভাগ কর - প্রদ করিতে সমর্থ হইয়াছিলেন ।  
 - 	
 - 	৬ -  নানা -  মদমত্ত -  মতঙ্গজ -  মদবারি -  নিষিক্ত -  ধরণিতল -  বিসর্পি ধূলিপটলে দিগন্তরাল সমাচ্ছন্ন করিয়া দিকচক্রাগত -  ভূপাল বৃন্দের চিরসঞ্চারমানে যাহাকে নিরন্তর দুর্বিলোক করিয়া রাখিত ,  সেই দেবপাল  ( নামক )  নরপাল  (  উপদেশ গ্রহণের জন্য )  দর্ভপাণির অপেক্ষায় ,  তাহার দ্বারদেশে দণ্ডায়মান থাকিতেন ।  
 - 	
 - 	৭ -  সুররাজ কল্প  ( দেব পাল )  নরপতি  ( সেই মন্ত্রীবরকে )  অগ্রে চন্দ্রবিম্বানুকারীকে  (  মহার্হ )  আসন প্রদান করিয়া  ,  নানা নরেন্দ্র -  মুকুটাঙ্কিত -  পাদ -  পাংসু হইয়াও স্বয়ং সচকিতভাবেই সিংহাসনে উপবেশন করিতেন ।  
 - 	
 - 	৮ -  অত্রি হইতে যেমন চন্দ্রের উৎপত্তি হইয়াছিল ,  সেইরূপ তাঁহার এবং শর্করাদেবীর পরমেশ্বর বল্লভ শ্রীমান সোমেশ্বর  (  নামক )  পুত্র উৎপন্ন হইয়াছিল । 
 - 	
 - 	৯ -  তিনি বিক্রমে ধনঞ্জয়ের সহিত তুলনা লাভের উপযুক্ত  (  উচ্চ )  স্থানে আরোহণ করিয়াও ,   (  বিক্রম প্রকাশের পাত্রাপাত্র -  বিচার -  সময়ে ধনঞ্জয়ের ন্যায় )  ভ্রান্ত বা নির্দয় হইতেন না ,  তিনি অর্থিগণকে বিত্ত বর্ষণ করিবার সময়ে ,   (  তাহাদের মুখের )  স্তুতি - গীতি শ্রবণের জন্য উদগর্ব হইতেন না ,  তিনি ঐশ্বর্যের দ্বারা বহু বন্ধুজনকে  (  সংবলিগত )  নৃত্যশীল করিতেন ,   (  বৃথা )  মধুর বচন প্রয়োগেই তাঁহাদিগের মনস্তুষ্টির চেষ্টা করিতেন না  ,  (  সুতরাং )  এই সকল জগতবিসদৃশ - স্বগুণ গৌরবে তিনি সাধুজনের বিস্ময়ের উৎপাদন করিয়াছিলেন ।  
১০ -  শিব যেমন শিবার ,   ( এবং )  হরি যেমন লক্ষ্মীর পাণি গ্রহণ করিয়াছিলেন ,  তিনিও সেইরূপ গৃহাশ্রম - প্রবেশ - কামনায় আত্মানুরূপা রল্লাদেবীকে যথাশাস্ত্র  (  পত্নীরূপে  )  গ্রহণ করিয়াছিলেন । 
১১ -  তাঁহাদিগের কেদার মিশ্র নামে তপ্ত - কাঞ্চন - বর্ণাভ -  কার্তিকেয় -  তুল্য  (  এক )  পুত্র জন্মগ্রহণ করিয়াছিলেন ।  তাঁহার  (  হোম কুণ্ডোত্থিত )  অবক্রভাবে বিরাজিত সুপুষ্ট হোমাগ্নি - শিখাকে চুম্বন করিয়া ,  দিকচক্রবাল যেন সন্নিহিত হইয়া পড়িত ।  তাঁহার বিস্ফোরিত শক্তি দুর্দমনীয় বলিয়া পরিচিত ছিল ।  আত্মানুরাগ - পরিণত অশেষ বিদ্যা  (  যোগ্য পাত্র পাইয়া )  তাহাকে প্রতিষ্ঠা দান করিয়াছিল ।  তিনি স্ব - কর্মগুণে দেব - নরের হৃদয় - নন্দন হইয়াছিলেন ।  
১২ -  তিনি বাল্যকালে একবার মাত্র দর্শন করিয়াই ,  চতুবিদ্যা পয়োনিধি পান করিয়া ,  তাহা আবার উদগীর্ণ করিতে পারিতেন বলিয়া ,  অগস্ত্যপ্রভাবকে উপহাস করিতে পারিয়াছিলেন ।  
১৩ -   (  এই মন্ত্রবরের )  বুদ্ধি - বলের উপাসনা করিয়া গৌড়স্বর  (  দেবপাল দেব )  উৎকল - কূল উৎকলিত করিয়া ,  হূণ - গর্ব খর্বীকৃত করিয়া এবং দ্রবির - গুর্জর -  নাথ -  দর্প -  চূর্ণীকৃত করিয়া ,  দীর্ঘকাল পর্যন্ত সমুদ্র - মেখলা - ভরণা বসুন্ধরা উপভোগ করতে সমর্থ হইয়াছিলেন । 
১৪ -  তিনি যাচকগণকে যাচক মনে করিতেন না ,  মনে করিতেন তাঁহার দ্বারা অপহৃত - বিত্ত হইয়াই ,  তাঁহারা যাচক হইয়া পড়িয়াছে ।  তাঁহার আত্মা শত্রু - মিত্রে নির্বিবেক ছিল ।   (  কেবল )  ভব - জলদি - জলে পতিত হইবার ভয় এবং লজ্জা  (  ভিন্ন )  অন্য উদ্বেগ ছিল না ।  তিনি  (  সংযমাদি অভ্যাস করিয়া )  বিষয় বাসনা ক্ষালিত করিয়া ,  পরম - ধাম - চিন্তায় আনন্দ লাভ করিতেন । 
১৫ -  সেই বৃহস্পতি -  প্রতিকৃতি  (  কেদার মিশ্রের )  যজ্ঞস্থলে সাক্ষাৎ ইন্দ্র তুল্য শত্রু -  সংহারকারী নানা - সাগর - মেখলা - ভরণা বসুন্ধরার চির - কল্যাণকামী শ্রী শূরপাল  (  নামক )  নরপাল ,  স্বয়ং উপস্থিত হইয়া ,  অনেকবার শ্রদ্ধা -  সলিলাপ্লুত হৃদয়ে নতশিরে পবিত্র  (  শান্তি )  বারি গ্রহণ করিয়াছিলেন ।  
১৬ -  তাঁহার দেবগ্রাম জাতা বব্বা  (  দেবী )  নাম্নী পত্নী ছিলেন ।  লক্ষ্মী চঞ্চল বলিয়া ,  এবং  (  দক্ষ - দুহিতা )  সতী অনপত্যা  (  অপুত্রবর্তী )  বলিয়া ,  তাহাদের সহিত  (  বব্বা দেবীর )  তুলনা হইতে পারে না ।  
১৭  –  দেবকী গোপাল -  প্রিয়কারক পুরুষোত্তম তনড়িয়াছে করিয়াছিলেন ,  যশোদা সেই লক্ষীপতিকে  (  আপন পুত্ররূপে )  স্বীকার করিয়া লইয়াছিলেন ।  বব্বা দেবীও ,  সেইরূপ ,  গো - পাল - প্রিয়কারক পুরুষোত্তম তনয় প্রসব করিয়াছিলেন ,  যশো - দাতারা তাহাকে লক্ষ্মীর পতি বলিয়াই স্বীকার করে লইয়াছিলেন । 
১৮ -  তিনি জমদগ্নিকূলোৎপন্ন সম্পন্ন - ক্ষত্র - চিন্তক  (  অপর )  দ্বিতীয় রামের  (  পরশুরামের )  ন্যায় ,  রাম  (  অভিরাম )  গুরুব মিশ্র এই আখ্যায়  (  পরিচিত ছিলেন ) 
১৯ -   (  পাত্রাপাত্র -  বিচার )  কুশগুলবান বিজিগীষু শ্রীনারায়ণ পাল  (  নরপতি )  যখন তাহাকে মাননীয় মনে করতেন ,  তখন আর তাঁহার অন্য  (  প্রশস্তি  )  প্রশংসা বাক্য কি  (  হইতে পারে ?  )  ।  
২০ -  তাঁহার বাগবৈভবের কথা ,  আগমে ব্যুৎপত্তির কথা ,  নীতিতে পরম নিষ্ঠার কথা ,  মহতের গুণ - কীর্তনে আসক্তির কথা ,  জ্যোতিষে অধিকারের কথা ,  এবং বেদার্থ - চিন্তা - পরায়ণ অসীম - তেজসম্পন্ন তদীয় বংশের কথা ,  ধর্মাবতার ব্যক্ত করিয়া গিয়াছেন ।  
২১ -  সেই শ্রীভৃৎ  (  ধনাঢ্য )  এবং বাগধীশ  (  সুপণ্ডিত )  ব্যক্তিতে একত্র মিলিত হইয়া ,  পরস্পরের সখ্য - লাভের জন্যই ,  স্বাভাবিক শত্রুতা পরিত্যাগ করিয়া ,  লক্ষ্মী এবং সরস্বতী উভয়েই যেন  (  একত্র )  অবস্থিতি করিতেছেন । 

২২ -   শাস্ত্রানুশীলন - লব্ধ - গভীর - গুণ - সংযুক্ত বাক্যে  (  তর্কে )  তিনি বিদ্বৎ সভায় প্রতিপক্ষের মদগর্ব চূর্ণ করিয়া দিতেন ,  এবং যুদ্ধক্ষেত্রেও অসীম - বিক্রম - প্রকাশে ,  অল্পক্ষণের মধ্যেই ,  শত্রুবর্গের ভটাভিমান   (  যোদ্ধা বলিয়া অভিমান )  বিনষ্ট করিয়া দিতেন ।  

২৩ -  যে বাক্যের  ফল তৎক্ষণাৎ প্রতিভাত হইত না ,  তিনি সেরূপ  ( বৃথা )  কর্ণ - সুখকর বাক্যের অবতারণা করতেন না ।  যেরূপ দান পাইয়া  (  অভীষ্ট পূর্ণ হইল না বলিয়া )  যাচককে অন্য ধনীর নিকট গমন করিতে হয় ,  তিনি কখনও সেরূপ  (  কেলি -  দানের )  দান -  ক্রীড়ায় অভিনয় করিতেন না ।  
২৪ -  কলিযুগ - বাল্মীকির জন্ম - সূচক ,  অতি রোমাঞ্চোৎপাদক ,  ধর্মেতিহাস - গ্রন্থ - সমূহে ,  সেই পুণ্যাত্মা শ্রুতির বিবৃতি  (  ব্যাখ্যা )  করিয়াছিলেন ।  
২৫ -  তাঁহার সুর - তরঙ্গিণীর ন্যায় অ - সিন্ধু - গামিনী প্রসন্ন - গম্ভীরা বাণী  (  জগৎকে )  যেমন তৃপ্তিদান করিত ,  সেইরূপ পবিত্র করিত । 
২৬ -  তাঁহার বংশে ব্রহ্মা স্বয়ং পিতৃত্ব গ্রহণ করিয়া ,  আবার স্বয়ং পুত্ররূপে জন্ম গ্রহণ করিয়াছিলেন ,   ( ইতি )  এইরূপ মনে করিয়া  ( লোকে )  তাঁহার পূর্বপুরুষগণের এবং তাঁহার আশ্রয় গ্রহণ করিত ।  
২৭ -  তাঁহার  ( সুকুমার )  শরীর - শোভার ন্যায় লোক - লোচনের আনন্দদায়ক ,  তাঁহার উচ্চান্তকরণের অতুলনীয় উচ্চতার ন্যায় উচ্চতা - যুক্ত ,  তাঁহার সুদৃঢ় প্রেম - বন্ধনের ন্যায় দৃঢ় সংবদ্ধ ,  কলি - হৃদয় - প্রোথিত - শল্যবৎ সুস্পষ্ট  (  প্রতিভাত )  এই স্তম্ভে ,  তাঁহার দ্বারা হরির প্রিয়সখা ফণিগণের  ( শত্রু )  এই গরুড়মূর্তি  (  তার্ক্ষ্য )  আরোপিত হইয়াছে ।  
২৮ -  তাঁহার যশ অখিল দিগন্ত পরিভ্রমণ করিয়া ,  এই পৃথিবী হইতে পাতাল - মূল পর্যন্ত গমন করিয়া ,   ( আবার )  এখানে হৃতাহি -  গরুড়চ্ছলে উত্থিত হইয়াছে ।   ( এই )  প্রশস্তি সূত্রধার বিষ্ণুভদ্র কতৃক উৎকীর্ণ হইয়াছে ।  

পাল নৃপতি নারায়ণপাল দেবার রাজত্বকালে  (  ৮৫৪ - ৯০৮ খ্রি )  তার মন্ত্রী গুরব মিশ্রের এই প্রশস্তিতে তার পূর্বপুরুষ কেদার মিশ্র  (  পিতা )  ,  সোমেশ্বর  (  পিতামহ )  ,  দর্ভপাণি  (  প্রপিতামহ )  ,  গর্গ  (  প্র - প্র - পিতামহ )  প্রমুখ সম্পর্কেও প্রশংসা বাক্য আছে ।  গুরব মিশ্র নারায়ণ পালের ,  কেদার মিশ্র সূরপাল ও দেবপালের ,  দর্ভপাণি দেবপালের এবং গর্গ ধর্মপালের মন্ত্রী ছিলেন বলে স্তম্ভলিপিতে উল্লেখ আছে ।  

স্তম্ভলিপিটি দেখে অতি সহজেই অনুমান করা যায় যে ,  এটি একটি বিশেষ লিপি এবং বিশেষ উদ্দেশ্যে এবং বিশেষ একটি স্থানে এটি প্রতিষ্ঠিত হয়েছিল ।  অথচ বর্তমানে মঙ্গলবাড়িতে প্রাচীন কীর্তির এমন কোন ধ্বংসবাশেষ মেলে না যাতে এই স্থানকে পালদের কোন জয়স্কন্ধকার না প্রশাসনিক কেন্দ্র হিসেবে ধরা যায় ।  কতগুলি প্রাচীন জলাশয় ,  একটি প্রাচীন মন্দিরের ধ্বংসবাশেষ বহনকারী একটি ঢিবি  (  শিব মন্দিরের ঢিবি )  ,  মাটির নিচে এখানে ওখানে কিছু কিছু প্রাচীন কালের ইটের অস্তিত্ব এবং কিছু কিছু প্রাচীন মূর্তির ভগ্নাংশ এ স্থানের প্রাচীনত্বের নির্দেশ বহন করে তাতে কোন সন্দেহ নেই ,  কিন্তু এর বেশি কিছুর প্রমাণ মেলে না ।  

প্রাপ্ত তথ্য মতে মনে হয় এখানে পাল বংশীয় নৃপতিদের কোন প্রশাসনিক কেন্দ্র ছিল না ।  খুব সম্ভব এখানে গুরবমিশ্র -  কেদার মিশ্রের বাসস্থান বা মিশ্রবংশীয় ব্রাহ্মণদের আদি নিবাস ছিল এবং তাদের বংশের প্রশস্তি প্রচার করার প্রকৃষ্ট স্থান হিসেবে স্তম্ভ লিপিটি তাদের বংশপরম্পরাগত বাসস্থানের নিকটবর্তী স্থানে প্রোথিত হয়েছিল ।  তাদের আবাসবাটি যে এখানে ছিল তা লিপির পাঠ থেকে বোঝা যায় ।   ১৫ নং শ্লোকে আছে  -  -  সেই বৃহস্পতি -  প্রতিকৃতি  (  কেদার মিশ্রের )  যজ্ঞস্থলে সাক্ষাৎ ইন্দ্র তুল্য শত্রু -  সংহারকারী নানা - সাগর - মেখলা - ভরণা বসুন্ধরার চির - কল্যাণকামী শ্রী শূরপাল  (  নামক )  নরপাল ,  স্বয়ং উপস্থিত হইয়া ,  অনেকবার শ্রদ্ধা -  সলিলাপ্লুত হৃদয়ে নতশিরে পবিত্র  (  শান্তি )  বারি গ্রহণ করিয়াছিলেন ।  এতে কেদার মিশ্রের যজ্ঞ শেষে শান্তিবারি প্রদান করার সুস্পষ্ট উল্লেখ দেখা যাচ্ছে ।  
 এই অঞ্চলে এ ব্যাপারে যে জনশ্রুতি যুগ যুগ ধরে চলে আসছে তা থেকে জানা যায় যে ,  এই শান্তিবারি  (  মঙ্গলবারি )  প্রদান করার প্রথা পালদের পরেও বহুকাল ধরে প্রচলিত ছিল ।  নানা স্থান থেকে বহুলোকের সমাগম হত এখানে এবং এখানকার ব্রাহ্মণগণ তাদের মঙ্গলবারি প্রদান করতেন ।  সেই সংস্কৃতির অস্তিত্ব প্রতি বৈশাখে অনুষ্ঠিত একটি বাৎসরিক মেলার মাঝে এখনো বেঁচে আছে ।  প্রতি মঙ্গলবারে এখানে একটি হাট বসে ,  মুকুন্দপুর মৌজায় অবস্থিত এই মঙ্গলবাড়ি হাট যে মঙ্গলবারি নামেরই রূপান্তর তাতে কোন সন্দেহ নেই ।  অক্ষয় কুমার মৈত্রেয় গৌড়লেখমালা গ্রন্থে এ স্থানকে মঙ্গলবারি নামেই উল্লেখ করেছেন ।   
এখানে পালদের রাজধানী ছিল বলে অক্ষয় কুমার মৈত্রেয় বলেছেন ,  ৬ষ্ঠ শ্লোকের টীকায় তিনি বলেছেন -  এই শ্লোকের বর্ণনাকৌশলে রাজভবনের নিকটেই মন্ত্রীভবন অবস্থিত থাকিবার আভাস প্রাপ্ত হওয়া যায় ।  এখানে গরুড় স্তম্ভটি অদ্যপি তাঁহার পুরাতন প্রতিষ্ঠাভূমির উপর দন্ডায়মান আছে ,  তাহা যে মন্ত্রী ভবনের একাংশমাত্র ,  তদ্বিষয়ে সংশয় উপস্থিত হবার কারণ নাই ,  সুতরাং রাজধানীও তাঁহার অনতিদূরেই বর্তমান ছিল ।  শ্রী মৈত্রেয় স্তম্ভটি সরেজমিনে দেখেছিলেন কিনা ,  জানা নেই ।  দেখে থাকলে তিনি এ মন্তব্য কেমন করে করেছিলেন তা বোধগম্য হচ্ছে না ।  
আগেই বলা হয়েছে যে একটি নিচু ভূমির উত্তরাংশে স্তম্ভটি অবস্থিত ।  সে স্থানে যদি সে সময়েই উঁচু ভূমি থাকত এবং পরবর্তীকালে তা যদি প্রাকৃতিক কারণে বিলে পরিণত হয়ে থাকত  (  যা অসম্ভব নয় )  তবে শ্রী মৈত্রেয় বর্ণিত তথাকথিত মন্ত্রীভবনের কিছু না কিছু ধ্বংসচিহ্ন সেখানে অবশ্যই থাকত ,  স্তম্ভের মাত্র ১৫০ মিটার উত্তরে অবস্থিত শিব মন্দিরের  ধ্বংসবাশেষ রূপে অবস্থিত ঢিবি এই ধারনার পিছনে প্রবল সমর্থন যোগায় ,  অথচ স্তম্ভের চারপাশের বিস্তীর্ণ এলাকার নিম্ন ভূমিতে কোন প্রাচীন কীর্তির ধ্বংসবাশেষ দূরে থাক ,  একখন্ড প্রাচীন ইট বা মৃৎপাত্রের ভগ্নাংশেরও সন্ধান পাওয়া যায় না ।  স্তম্ভটি যদি এতকাল টিকে থাকতে পারে সেক্ষেত্রে এখানে যদি ইমারতাদি  (  মন্ত্রীভবন ইত্যাদি  )  থাকত তবে সেগুলোর কোন না কোন চিহ্ন ,  তা যতই ক্ষুদ্র হোক না কেন ,  টিকে থাকার কথা ।  অথচ একখণ্ড প্রাচীন ইটও এই স্তম্ভ এলাকায় খুঁজে পাওয়া যায় না ।  তাতে সহজেই ধারণা করা যায় যে এখানে কোন ইমারতের অস্তিত্ব ছিল না ।  এবং শিবমন্দিরের সামনে নিচু ভূমিতে  (  খুব সম্ভব বিলে )  ইচ্ছা করেই এই স্তম্ভটি স্থাপন করা হয়েছিল  (  দিবর দীঘির স্তম্ভ প্রতিষ্ঠার ক্ষেত্রে অনুরূপ দৃষ্টান্ত পাওয়া যায় ।   ।  
খুব সম্ভব গুরব মিশ্রদের আবাসভবন ছিল স্তম্ভের উত্তর দিকে মঙ্গলবাড়ি হাটের নিকটবর্তী কোন স্থানে এবং পালদের রাজধানী ছিল মঙ্গলবাড়ি থেকে কয়েক মাইল দূরে ,  সেখানের আমাইর বা আমৈর ,  জগদল ,  যোগীর ,  ঘোপা ইত্যাদি প্রাচীন  ধ্বংসবাশেষে পরিপূর্ণ অতি প্রাচীন স্থানগুলোর কোন একটিতে পালদের তৎকালীন রাজধানী ছিল বলে ধারণা করা হয় ।  মঙ্গলবাড়ি থেকে মাত্র ১২ কিলোমিটার দক্ষিণে অবস্থিত পাহাড়পুর  (  সোমপুর )  বিহারও এই ধারণার পিছনে সমর্থন যোগায় ।  রাজধানীর কাছাকাছি স্থানেই যে ধর্মপালদেব এই বিশাল কীর্তি  (  সোমপুর বিহার )  স্থাপন করেছিলেন তাও ধারণা করা যায় ।  
 (  উপরের অনুবাদ সহ প্রায় পুরো অংশটিই আবুল কালাম মোহাম্মদ জাকারিয়ার বাংলাদেশের প্রাচীন কীর্তি বইটি থেকে নেওয়া হয়েছে )  

 বেলা পড়ে যাচ্ছে ,  তখনো অনেক পথ বাকী পাড়ি দেবার ।  আবার যাত্রাপথে জীবনের নেশায় মাতাল আমরা কজনা ,  মনের পর্দায় বার বার ভেসে উঠছে প্রাচীন মন্দিরের স্মৃতি বহন করতে থাকে নির্বাক সেই অচিন গাছটি ।   
বাংলার পথে -  ১ ,  মথুরাপুরের রহস্যময় দেউল
বাংলার পথে  –  ২ ,  দিবর দীঘি এবং তার রহস্যে মোড়া স্তম্ভ






কী ঘটেছিল চুলু ওয়েস্ট পর্বতে  ?  




এম এ মুহিত বর্তমানে বাংলাদেশের সবচেয়ে অভিজ্ঞ পর্বতারোহী ,  একমাত্র বাংলাদেশী হিসেবে মাউন্ট এভারেস্ট শিখরে দুইবার আরোহণ ছাড়াও ৮০০০ মিটারের আরও দুইটি পর্বত চৌ য়ু এবং মানাসলু তিনি জয় করেছেন ।   ( উল্লেখ্য যে বিশ্বে ৮০০০ মিটার উচ্চতার পর্বত আছে মাত্র ১৪টা ,  সবই হিমালয়ে ।  এগুলোতে আরোহণ পর্বতারোহণের গ্র্যান্ড স্ল্যাম হিসেবে ধরা হয় ।   )  এছাড়াও ২০১০ সালে এভারেস্টে একবার ,  ও গত বছর কাঞ্চনজঙ্ঘায় ও শিশাপাংমায় তার দুইটি আরোহণ অভিযান ছিল যা সফলতার মুখ দেখে নাই ।  আর ৬০০০ মিটারের ৫টা পর্বত শৃঙ্গ তিনি আরোহণ করেছেন  ।  
এম এ মুহিতের প্রথম পর্বতারোহণ অভিযান ছিল  ২০০৭ সালে মে মাসে বি এম টি সি  ( Bangla Mountaineering and Trekking Club )  - র  চুলু ওয়েস্ট অভিযান ,  যেখানে সহযাত্রী হিসেবে ছিলে ক্লাবের সদস্য সজল খালেদ  ( প্রয়াত )  ,  মুসা ইব্রাহীম ও নূর মোহাম্মদ ।  দলনেতা ছিলেন সজল খালেদ ।   গতকাল ৭১ টিভিতে ২০১০ সালে মুসা ইব্রাহীমের এভারেস্ট শিখর বিজয় নিয়ে বিতর্ক ও সন্দেহ আছে এবং সংবাদ প্রচার কালে মুসা ইব্রাহীম বলেন  –  পাহাড়ে জালিয়াতি বাংলাদেশে প্রথম শুরু করেছিল সজল খালেদ ও এম এ মুহিত ,  সেটি ৬ ৪১৯ মিটার  ( ২১ , ০৫৯ ফুট )  উঁচু চুলু ওয়েস্ট শিখরে ।    

 ( চুলুর সাথে  ) 
এই বিষয়ে এম এ মুহিত ,  নূর মোহাম্মদ এবং বি এম টি সির প্রতিষ্ঠাতা ইনাম আল হকের সাক্ষাৎকার  এবং নিয়ে মুসা ইব্রাহীমের লিখিত রেকর্ড থেকে    ( দুই ধরনের লেখা দুই টি ভিন্ন জায়গায় ছিল ,  এবং নেপালে অবস্থানরত অবস্থায় দৈনিক প্রথম আলোতে নিয়মিত অভিযানের বর্ণনা দিয়ে ফিচার লিখেছিলেন ।  )  সেই পর্বতে কী হয়েছিল ,  কেন এবং কীভাবে সেটা সোজা ভাষায় ব্যাখ্যা করার জন্যই এই পোস্ট  -  -  - 
http :  /  / www . youtube . com / watch ? v = 1am0Olqixw4
 (  এখানে গতকালের অনুষ্ঠান  )  
বি এম টি সি - র  সদস্যরা  কাঠমান্ডু  পৌঁছানোর পর তাদের সাথে আগের পরিকল্পনা মতই দেখা হয় দার্জিলিংয়ে হিমালয়ান মাউন্টেনিয়ারিং ইন্সটিটিউটের  ( HMI  )  মুসা ইব্রাহীমের ব্যাচমেট ও বন্ধু তরুণ শেরপা সারিন প্রকাশ প্রধানের সাথে ,   অভিযানের এই সমস্ত কিছু ব্যবস্থা কার বিনিমিয়ে সে বিনা খরচে অভিযানে যোগদান করে ।   যে  তাদের নিয়ে যায় সোম বাহাদুর তামাং নামের পর্বতের গাইডের কাছে ,  এবং যাত্রা শুরু হয় হিমালয়ের দিকে ।  

 ( চুলু ওয়েস্ট অভিযানের ছবি  ) 
আপনার সবাই জানেন সজল খালেদ ভাই কয়েক মাস আগে মাউন্ট এভারেস্ট জয়ের পরে শিখর থেকে নামার এক পর্যায়ে মৃত্যুবরণ করেন ।  এই অভিযান নিয়ে তার সাথে অনেকবার কথা হয়েছে অতীতে ,  তার মতই দলের অন্য দুই সদস্য মুহিত এবং নূরও নিশ্চিত করেছেন পুরো অভিযানে দলনেতা সজল খালেদের সাথে সারেন প্রকাশের কারণে মুসা ইব্রাহীমের সাথে উদ্ভুত মন কষাকষি  (  সারেন ছিল দলের Food Manager ,  যাবতীয় বাজেট তার হাতে ।  অন্যদের সাক্ষ্যে মনে হচ্ছে সে কিছু টাকা  এখান থেকে সেভ করে নিজের পকেটে ভরার চেষ্টা করছিল ,  তার দেওয়া বাজেট এবং গাইডের ফির পার্থক্য থেকেই সন্দেহ শুরু হয় ,  পরে সারা পথ শুধু ডাল - ভাত খেতে খেতে ক্লান্ত অভিযাত্রীরা শক্তি অর্জনের জন্য মুরগীর মাংস সহ অন্যান্য খাবার কেনার জন্য বললে সারেন বারবার টাকা কম ,  টাকা নাই এমন কথা বলে এড়িয়ে যাচ্ছিলেন ,  এমনকি একবার তার অনুমতি ছাড়া কেনা মুরগীর দাম দিতে অস্বীকৃতি জানায়  )  চলছিল সারা অভিযানময় ,  যা মুসা ইব্রাহীমের প্রথম আলোর নিয়মিত কলাম এবং এই লেখাতে দেখতে পাবেন ।  কিন্তু একজন প্রয়াত সহঅভিযাত্রী স্মৃতির প্রতি শ্রদ্ধা দেখিয়ে সেই তিক্ত সব ঘটনা লিপিবদ্ধ করতে চাচ্ছি না ,  এবং পাঠকও আশা করি ব্যাপারটা বুঝবেন ।  
বিএমটিসি চুলু ওয়েস্ট জয় করেনি  –  মুসা ইব্রাহীম
১৬ মে ,  ২০০৭ ।  তখন মধ্য রাত ঘড়ির কাঁটা ১টা ছুঁই ছুঁই করছে ।  বাংলা মাউন্টেনিয়ারিং অ্যান্ড ট্রেকিং ক্লাবের  ( বিএমটিসি )  তিন সদস্য  দলনেতা সজল খালেদ  ( মোহাম্মদ খালেদ হোসেন )  ,  এম এ মুহিত ও নূর মোহাম্মদ ঘুম থেকে উঠে চুলু ওয়েস্ট পর্বত চূড়া আরোহণের জন্য তৈরি হলেন ।  আর আমি শারীরিক অসুস্থতার অজুহাতে তাঁবু থেকে বের হলাম না ।  অজুহাত বলছি এ কারণে যে ট্রেইলে গত ১০ দিনে যেসব ঘটনা ঘটেছে ,  তাতে দলনেতার ওপর আর আস্থা রাখা সম্ভব হচ্ছিল না ।  ক্লাইম্বিং গাইড সোম বাহাদুর তামাং আগেই তার পর্বতারোহণের সামর্থ ও জ্ঞান নিয়ে সন্দেহ পোষণ করেছেন ।  লেডার থেকে বেস ক্যাম্পে যাওয়ার সময় এক ফাঁকে তিনি বলছিলেন ,  সজল খালেদ জার্মানিতে নাকি বহু পর্বতে আরোহণ করেছে ।  আমাকে সে বহু গল্প বলল ।  কিন্তু কয়েকটা জায়গায় আমার সন্দেহ আছে । 
 [ u ]  [ i ] দেখা যাক ,  চুলু ওয়েস্ট পর্বতে চূড়ান্ত আরোহণের সময়ই হয়তো এই সন্দেহ দূর হয়ে যাবে ।  এর মধ্যে ১৫ মে চুলু ওয়েস্ট ক্যাম্প ওয়ান থেকে হাই ক্যাম্প - এর মাঝে এক পর্বতের গায়ে রোপ ফিক্স করে ফিরে এসে তার সেই সন্দেহাতীত মন্তব্য করলেনÑ যে অভিযানের দলনেতা হাঁটু দিয়ে পর্বতারোহণ করে ,  তাকে তোমরা দলনেতা বানালে কেন ?  ঘটনা হলো পর্বতের যে অংশে সিঙ্গেল জুমার ক্লাইম্বিং করা যায় শরীরকে পর্বতের সঙ্গে প্রায় পঁয়তাল্লিশ ডিগ্রিতে রেখে ,  সেখানে সজল খালেদ হাঁটু দিয়ে ক্লাইম্ব করেছে ।  সোম বাহাদুর বর্ণনা করছিলেন তাকে জিজ্ঞেস করলাম যে আইস বুটের ওপর না দাঁড়িয়ে তুমি হাঁটু ব্যবহার করছ কেন ?  জবাবে সে বলল ,  আমাকে তো কেউ বলে নি যে কিভাবে সিঙ্গেল জুমার ক্লাইম্ব করতে হবে ।  ১৫ মে দুপুরের খাবারের পর থেকে সন্ধ্যার আগ পর্যন্ত সারিনের সঙ্গে সোম বাহাদুরের তাঁবুতেই কাটালাম বহু সময় ।  তখনই আলাপে ওই ঘটনা জানালেন সোম ।  তার সঙ্গে ভোররাতে ঘুম থেকে উঠে চুলু ওয়েস্ট পর্বত জয়ের বিভিনড়ব বিষয় নিয়ে কথাবার্তা হলো ।  অভিযানের সদস্যদের কার কি অবস্থা ?  কার পারফরমেন্স কেমন ?  চুলু ওয়েস্ট পর্বত জয়ের ক্ষেত্রে কতটুকু সময় লাগতে পারে ইত্যাদি ইত্যাদি ।  পরের দিনটিই সেই বহু কাঙ্খিত দিনচুলু ওয়েস্ট পর্বত জয়ের আকাঙ্খা পূরণের দিন ।  অথচ দলের বাকি তিন সদস্য তাঁবুতেই শুয়ে আছে ।  সন্ধ্যার পরপরই রাতের খাওয়া সেরে নেয়া হলো ।  তাঁবুতে স্লিপিং ব্যাগের মধ্যে ঢুকে পুরো দিনের কর্মকা -  পর্যালোচনা করছিলাম ।  সেই সঙ্গে মনে পড়ল ফ্রে পর্বতে অভিযানের কথা ।  তখন কেনো এবারের দলনেতাকে চিনতে পারিনিতার এবারের কাজকর্ম কেমন যেন অপরিচিত ঠেকছে ।  কোথায় যেন গরমিল । 
সেই সঙ্গে সোম বাহাদুর তামাংয়ের এই অভিজ্ঞতা বর্ণনার পর শেষ মুহূর্তে নিজেকে প্রত্যাহার করে নিলাম ।  তবে সেটা ঘোষণা দিয়ে নয় ।  এবং প্রকৃত কারণ ব্যাখ্যা করেও নয় ।  মনে মনে ভাবলাম ,  যার সঙ্গে যতো বিরোধই থাক না কেন ,  দেশে ফিরে তা মিটমাট করে নেয়া যাবে ।  যে কাজে এসেছি ,  তা আগে ভালোয় ভালোয় শেষ করি ।  এমন চিন্তা থেকে সবাইকে জানালাম ,  আমার মাথাব্যথা শুরু হয়েছে ।  সুতরাং আমার পক্ষে যাওয়া সম্ভব নয় ।  নেপাল থেকে এ অভিযানে যোগ দেয়া বন্ধু সারিন দলনেতার সঙ্গে মতবিরোধের কারণে বহু আগেই দল ত্যাগ করতে চেয়েছিল ।  সেসব ছেলেমানুষি বিরোধ নয় ।  শুধু আমার অনুরোধেই দু ’ বার সে সিদ্ধান্ত পাল্টেছে ।  যাই হোক ।  রাত আড়াইটার দিকে নুডুল সুপ ও চা খেয়ে এবং পর্বতারোহণের জন্য প্রয়োজনীয় সরঞ্জাম পরে নিয়ে সোম বাহাদুর সজল ,  মুহিত ,  নূর ও সারিনকে নিয়ে ওয়েস্ট পর্বত চূড়ার দিকে রওয়ানা দিল ।  তাঁবুতে শুয়ে শুয়ে আমি তাদের যাওয়া দেখছিলাম ।  তখন ভোররাত প্রায় সাড়ে চারটা ।  কিচেন - টেন্ট থেকে আসা চুলার হিসহিসানি থেমে গেছে ।  চারদিক একেবারে নিস্তব্ধ ।  নিস্তব্ধতা এমনই যে একটা পাথরকণা গড়িয়ে পড়লেও তার শব্দ কানে আসবে ।  হঠাৎ সোম বাহাদুর আর সজলের জোরে চিৎকার কানে এল ।  ঘটনা কি ?  কান খাড়া করলাম ।  যে উচ্চতা থেকে শব্দ আসছিল ,  বুঝতে পারলাম তখন পর্বতের যেখানে রোপ ফিক্স করা হয়েছিল ,  সেখানে সবাই পৌঁছেছে ।  সবাই নূর মোহাম্মদের নাম ধরে কি যেন বলছে ।  পরে ভোরের আলো ফুটতেই পোর্টারদের কেউ একজন আমার তাঁবুর কাছে এসে  ‘ নূর ফিরে আসছে ’  বলে শোরগোল তুলতেই তাঁবু থেকে বের হতেই হলো ।  দেখলামÑ ঠিকই নূর ফিরে আসছেন ,  কিন্তু মনে হচ্ছে যেন ক্লান্তিতে তার পা চলছে না ।  তাঁবুর কাছে এলে তিনি ফিরলেন কেন জিজ্ঞেস করতেই বললেন ,  প্রায় ঘণ্টা দুয়েক পর দল ফিক্সড রোপের প্রান্তে পৌঁছে ।  এখান থেকেই সরঞ্জাম ব্যবহার করে টেকনিক্যাল ক্লাইম্বিং শুরু করার কথা ।  সবাই একের পর এক জুমার ক্লাইম্বিং করে উঠছিলাম ।  কিন্তু সবার ওঠার গতি ছিল খুবই ধীর ।  তাই উঠতে সময় লাগছিল ।  আমি ছিলাম সবার শেষে ।  ওরা ওপরে উঠে গিয়ে আমাকে ডাকাডাকি করছিল যে আমি ঠিক আছি কি না ?  আমিও সময়মতোই কথা বলছিলাম ।  কিন্তু ওখানে পর্বতের গা একটু ওভারহ্যাং ধরনের ।  তাই আমার কথা ওরা শুনতে পারছিল না ।  এভাবে ধীরে ধীরে মূল দল থেকে খানিকটা বিচ্ছিনড়ব হয়ে পড়লাম ।  এরপর সজল ফিরে যেতে বলায় দলের স্বার্থে ক্যাম্প ওয়ানে ফিরে এসেছি ।  সেই পর্বতের গা থেকে চুলু ওয়েস্ট চূড়ার পথ বেশ লম্বা ।  পুরোটাই গ্লেসিয়ার ।  ক্যাম্প ওয়ান থেকে পুরো পথই চোখে পড়ে ।  এমনকি চূড়াও ।  কাজেই তাঁবু থেকে বের হয়ে গ্লেসিয়ার ,  চুলু ওয়েস্ট চূড়া এবং ঘড়ির কাঁটার দিকে নজর রাখছিলাম যে কখন কোথায় কাকে দেখা যায় ।  নূর যে জায়গা থেকে ফিরে এসেছে ,  তার উচ্চতা প্রায় ১৯ হাজার ফুট ।  আর বাকি সদস্যরা পর্বতের যে গায়ে ট্র্যাভার্স করছিল ,  তার উচ্চতা প্রায় সাড়ে ১৯ হাজার ফুট ।  ক্যাম্প ওয়ান করা হয়েছিল প্রায় ১৮ হাজার ফুট উচ্চতায় । 
 তখন সকাল সাতটা ।  নজরে এল সোম বাহাদুরকে ।  একটু পরে সারিন ।  এর পরপর সজল ও মুহিত ।  তারা সবাই সেই পর্বতের গায়েই ঘুরপাক খাচ্ছে ।  ঘড়ি দেখছি আর ভাবছি ,  ওদের তো এখন গ্লেসিয়ার পাড়ি দিয়ে পর্বত চূড়ার পাদদেশে চলে যাওয়ার কথা ।  সোম বাহাদুরের হিসেব অনুযায়ী তাদের সেই অবস্থান থেকে গ্লেসিয়ার পাড়ি দিয়ে চুলু ওয়েস্টে আরোহণ করতে হলে কমপক্ষে চার ঘণ্টা সময় লাগার কথা ।  সে হিসাবে তাদের চুলু ওয়েস্ট আরোহণ করে ফিরতে ফিরতে তো বিকেল হয়ে যাবে ।  কিন্তু আবহাওয়া যেভাবে দুপুরের পর থেকে খারাপ হতে শুরু করে ,  তাতে ওরা বিপদে পড়বে না তো ?  এমন সব চিন্তার ফাঁকে ওপরের দিকে চোখ রাখছি যে ওরা কতদূর এগোল ?  এরপর সকালের প্রাতরাশ সারলাম ।  ক্যাম্প ওয়ানের আশপাশে কিছুটা ঘোরাঘুরি করলাম ।  সৌভাগ্যবশত হিমালয় পর্বতশ্রেণীর পাথরে সৃষ্ট একটা ফসিলও পেয়ে গেলাম ।  এরপরই হঠাৎ সেই পর্বতের গা থেকে উল্লাসধ্বনি ,  চিৎকার ভেসে এল ।  ঘড়িতে তখন সকাল ৮টা ।  সবাই দেখলাম যে পর্বতের গায়ে রোপ ফিক্স করা হয়েছিল ,  তার খানিকটা ওপরেই সজল ও মুহিত চিৎকার করছে ।  আমরা ক্যাম্প ওয়ানে থেকে যাওয়া সদস্য এবং পোর্টাররা সবাই অবাক ।  হঠাৎ এমন কি হলো যে তারা এমন উল্লাস করছে ?  কারণ সেই জায়গা থেকে চুলু ওয়েস্ট পর্বত বেশ দূরে ,  অনেক উঁচুতে ।  তাহলে ?  এসব প্রশেড়বর জবাব পাওয়া গেল যখন সবাইকে আরো অবাক করে দিয়ে মুহিত ,  এর পর সজল ও সোম বাহাদুর এবং সবশেষে সারিন ফিরে এল ।  সজল ফিরেই জানাল ,  সামিট করেছি ।  বললাম ,  আপনারা তো এই পর্বতের ওই মাথায় ছিলেন ,  আমি তো তাঁবুতে বসেই তা দেখেছি ।  আর চুলু ওয়েস্ট তো সেই ওইখানে ।  তাহলে আপনাদের সামিট হয় কিভাবে ?  এরপর তার ব্যাখ্যা  ‘ আমরা যে উচ্চতায় উঠে যে জায়গাটিতে পৌঁছেছি ,  এর পরপরই গ্লেসিয়ারের শুরু ।  কিন্তু শুরুর মুখেই গ্লেসিয়ার ধ্বসে যাওয়ায় চুলু ওয়েস্টের দিকে আর যাওয়া যায় না ।  কাজেই আমরা যে জায়গাটিতে পৌঁছেছি ,  সেটাই ছিল চুলু ওয়েস্ট পর্বতের বর্তমান  ‘ সামিট পজিশন ’  ।  কাজেই আমাদের সামিট হয়েছে ।  ’  সে মুহূর্তে এ নিয়ে আর তর্ক বাড়ালাম না ।  বিশ্রাম ও খাওয়া - দাওয়া শেষে কিছুক্ষণ পরেই পুরো তাঁবু প্যাক আপ করে আমরা নামতে শুরু করলাম ।  বেস ক্যাম্পে দক্ষিণ কোরিয়ার এক পর্বতারোহীর সঙ্গে সাক্ষাত হলো । 
 শুভেচ্ছা বিনিময়ের পর আমাদেরকে  ‘ কোল্ড টি ’  পানের অনুরোধ করল ।  এ সময়ে তার আর গাইডের সঙ্গে বিভিনড়ব তথ্য বিনিময় করছিলাম ।  আমাদের যেতে কতো সময় লাগল ,  কিভাবে কিভাবে গেলাম ইত্যাদি ।  তার গাইডের কাছে জানতে চাইলাম ,  চুলু ওয়েস্ট পর্বতের সামিট পজিশন বদলে গেছেÑ এমন কোনো তথ্য তার জানা আছে কি না ?  গাইড মাথা নেড়ে নেতিবাচক উত্তর জানাল ।  আগে থেকে মনে গেঁথে থাকা প্রশড়বটা তখন ডালপালা মেলতে শুরু করেছিলÑ আসলেই কি চুলু ওয়েস্ট জয় করেছি আমরা ?  না কি এটা প্রোপাগা - া হিসেবে চালানো হবে ?  এসব প্রশেড়বর উত্তর আর কারো কাছে পাওয়া সম্ভব কি ?  এসব চিন্তা মাথায় নিয়ে একই ট্রেইলে ফিরতি পথ ধরলাম ।  এ নিয়ে আর কোনো কথা হলো না ।  নেপাল মাউন্টেনিয়ারিং অ্যাসোসিয়েশণ থেকে সার্টিফিকেট সংগ্রহ করা হলো ।  নূর মোহাম্মদও সার্টিফিকেট পেল ।  এমনকি যে আমি তাঁবুতে বসেছিলাম ,  সেই আমিও চুলু ওয়েস্ট জয়ের সার্টিফিকেট পেলাম ।  হায় চুলু ওয়েস্ট !  দেশে ফিরলাম সবাই ।  এখানে তখন চুলু ওয়েস্ট জয়ের ডামাডোল বাজছে ।  বিএমটিসি ’ র ভাইস চেয়ারম্যান ইনাম আল হককে ব্যাপারটা জানানোর পরও সেই ডামাডোল বন্ধ হয় নি ।  বরং শুক্রবার ,  ৮ জুন ২০০৭ তারিখে প্রেস কনফারেন্স করা হলো জাতীয় প্রেস ক্লাবে ।  এখানে অবশ্য বলা হলো সজল ও মুহিত চুলু ওয়েস্ট জয় করেছে ,  বাকি দু ’ জন করতে পারে নি ।  এরপর ২০ জুন মাসের তৃতীয় বুধবার ইনাম আল হকের বাসায় মাসিক মিটিংয়ে চুলু ওয়েস্ট অভিযানের স্লাইড দেখানো সময় সজল খালেদ বর্ণনা করছিল এভাবেÑ  ‘ এটা হলো আমাদের সামিটের ছবি ।  আমরা ১৬ মে অফিসিয়ালি চুলু ওয়েস্ট জয় করি ।  ’  তখন থেকেই দেশের অ্যাডভেঞ্চারপ্রেমীদের মধ্যে ব্যাপারটা নিয়ে শুরু হয় কানাঘুষা ।  এরপর নেপালের সারিন ই - মেইলে চুলু ওয়েস্ট অভিযানের বৃত্তান্ত সবিস্তারে জানানোর পরই ব্যাপারটা খোলাসা হয় ।  ই - মেইলে সারিন জানায় ,  বিএমটিসি চুলু ওয়েস্ট জয় করে নি ।  এবং ২০০৭ সালের ১২ ডিসেম্বর কাঠমা - ু থেকে ঢাকায় আসার পর দেশের অ্যাডভেঞ্চারপ্রেমীদের কাছে সারিন সরাসরি ব্যাখ্যা করার পর বিএমটিসি ’ র টিম যে চুলু ওয়েস্ট জয় করেনি ,  এ নিয়ে আর কোনো সন্দেহ থাকে না ।  তখন সারিনের কাছেই জানতে পারিÑ ক্যাম্প ওয়ানের পর চুলু ওয়েস্ট পর্বতচূড়ায় যাওয়ার পথে প্রায় সাড়ে ১৯ হাজার ফুট উচ্চতাবিশিষ্ট পর্বতের গায়ে পৌঁছে সজল ও মুহিত যে আনন্দোল্লাস করেছে চুলু ওয়েস্ট জয় করেছে বলে ,  তা ছিল সজলের পরিকল্পিত ।  এবং যেহেতু সজলের সঙ্গে তার সম্পর্ক তখন ভালো নয় ,  তাই সে এর কোনো প্রতিবাদ করে নি ।  আর এভাবেই প্রাথমিকভাবে প্রতিষ্ঠিত হয়ে যায় যে বিএমটিসি চুলু ওয়েস্ট জয় করেছে ,  আদতে যা ছিল মিথ্যা দাবি ।  [  / u ]  [  / i ] 
অবশ্য এই লেখার আগের বি এম টিসির মুখপাত্র পত্রিকা শিখর পেরিয়েতে মুসা ইব্রাহীম নিজেই অন্য ভাবে শিখর জয়ের গল্প শুনিয়েছিলেন -  

সেই অভিযানের আগের সজল খালেদ এবং মুসা ইব্রাহীমে ভারতীয় সশস্ত্র বাহিনীর আমন্ত্রণে ফ্রে পিক অভিযানে গিয়েছিলেন কিন্তু নূর মোহাম্মদ ও এম এ মুহিতের সেইটিই ছিল প্রথম উচ্চ শিখর অভিযান ,  যেখানে এক তাবুতে মুসা এবং সজল ,  অপর তাবুতে মুহিত ও নূর থাকতেন ।  গাইড ,  সারেন ও অন্যরা আলাদা আলাদা তাবুতে থাকত ।   যেহেতু মুসা ইব্রাহীমের উপরের লেখাতে যাত্রা পথের অনেক কিছুরই বিবরণ আছে ,  তিনি অসুস্থ হয়ে যাবার অজুহাত দেখিয়ে তাবুতে ছিলেনা তাও উল্লেখ আছে  (  যদিও বাকী ৩ জন অন্য কথা বলেছেন ,  কিন্তু সেটা প্রাসঙ্গিক নয় বিধায় টানছি না )  কেবল নেই চূড়ার কাছে কী হয়েছিল - 

 ( চুলুর পথে  ) 
গ্লেসিয়ারের যে খানে পাথরধ্বস ,  বরফধ্বস বা যে কোন প্রাকৃতিক কারণে যে দুরতিক্রম্য ফাটলের সৃষ্টি হয়েছিল সেখানে গাইড সোম বাহাদুর তামাং বলেছিল যেহেতু মূল সামিটে  ( ৬ ৪১৯ মিটার বা ২১ , ০৫৯ ফুট )  যাওয়া আর সম্ভব না ,  এইটাই অফিসিয়াল সামিট যা মূল সামিট থেকে ৫০ মিটার  ( ১৫০ ফিট )  নিচে   ।  সেখানে অবস্থিত কিছু দণ্ড ,  রঙ ঝলমলে প্রেয়ার ফ্ল্যাগ  দেখিয়ে সোম বাহাদুর বলেন  ,  এই যে দেখ পতাকা বাঁধবার দণ্ড ,  এইখানে এসেই অন্য অভিযাত্রীরা পতাকা উড়িয়ে ছবি তুলে Official Summit করেন ।  ব্যস ,  অভিযাত্রীরা খুশি হয়ে ,  ছবি তুলে ,  আনন্দ নিয়ে নিচের দিকে নেমে যান ।   


  ( অফিসিয়াল সামিটের সেই ছবি  ,  বামে এম এ মুহিত ,  ডানে সজল খালেদ  ) 
অবশ্য ক্যাম্পে ফেরার পর যাত্রা পথের এই অবস্থা শুনে মুসা ইব্রাহীমও সামিট করার ইচ্ছা পোষণ করেন এবং বলেন সম্ভব হলে দলের সবাইকে নিয়েই আবার পরের দিন অভিযানটির পুনরাবৃত্তি করতে ।  কিন্তু অন্যদের ক্লান্তি ও দলের সময়ের অভাবে ইত্যাদির কারণে সেটা আর সম্ভব হয় নি ।  পরে কাঠমান্ডুতে এসে দলের চারজনের নামেই শিখর জয়ের সার্টিফিকেট এনে দেন সোম বাহাদুর তামাং ।   অভিযাত্রীরা ঢাকায় ফিরে আসার পরে প্রেস কনফারেন্সে বলা হয় সজল এবং মুহিত শিখরে পৌঁছেছেন  কিন্তু জয় হয়েছে পুরো দলের ।  
এর মধ্যে কাঠমান্ডুতে সারেনের সাথে খাবার ও অন্যান্য বাপারের অভিযাত্রীদের কথা কাটাকাটি হলে সবাইকে অবাক করে মুসা ইব্রাহীম নিজ দলের ও দেশের সহযাত্রীদের বাদ দিয়ে তার ব্যাচ মেটের পক্ষ নিয়ে কথা বলেন যার জের চলতে থাকে ঢাকাতেও ।  এক পর্যায়ে মুসা বি এম টি সি - র প্রতিষ্ঠাতা ইনাম আল হককে জানান সজল ও মুহিত আসলে চুলু ওয়েস্টের শিখরে পৌঁছান নি ,  কিছুটা নিচ থেকেই চলে এসেছে ।  সারেনের কাছে ই - মেইল পাঠিয়ে এর সত্যতা জানতে চাইলে সে সজল খালেদের নামে ব্যপক বিষেদাগার করলেও লিখিত ভাবে জানিয়েছিল যে তারা Official Summit  করেছে ।   ( ইমেইলের কপি আছে আমার কাছে ) 
প্রতিষ্ঠানের মাঝে এমন মন কষাকষি ও অস্বস্তিকর পরিস্থিতির কারণে সকলের বক্তব্য শুনে ইনাম আল হক মুসা ইব্রাহীমের সর্বত সাফল্য কামনা করে তাঁকে নতুন একটি প্রতিষ্ঠান গড়ে অ্যাডভেঞ্চার চালিয়ে যাওয়ার জন্য উৎসাহ নিয়ে বি এম টি সি থেকে পদত্যাগ করতে অনুরোধ করেন ।  এই পরে মুসা গড়ে তোলেন নিজের সংগঠন ।  
মজার ব্যাপার হচ্ছে প্রায় সাড়ে তিন বছর আগে হিমু ভাইয়ের নেয়া এই সাক্ষাৎকার এম এ মুহিত স্পষ্ট বলেছিলেন অনভিজ্ঞ বিধায় তারা তাদের গাইডের প্রতারণার শিকার হয়েছেন ,  অফিসিয়াল সামিট বলে কিছু নাই আসলে পর্বতে  !  এই ব্যাপারে দায়ভার স্বীকার করার বর্ণনা চাইলেই শুনতে পারেন লিঙ্কে ক্লিক করে ।  
কে এই সোম বাহাদুর তামাং ? 
যার নামে প্রথম আলোতে লেখা হয়েছিল সোম বাহাদুর মাউন্ট এভারেস্টকে হাতের তালুর মত চেনেন যদিও আজ পর্যন্ত সেখানে ওঠা হয় নি তার  (  এমন হাস্যকর কথা জীবনে খুব কম শুনেছি যদিও  )  ,  যে পরবর্তীতে মুসা ইব্রাহীমের সাথে বিতর্কিত সবগুলো  পর্বত অভিযানে ছিল  (  লাংসি সি রা ,  অন্নপূর্ণা ৪ এবং এভারেস্ট )  ।   লাংসি সি রা এবং অন্নপূর্ণায় কী হয়েছিল এইটা জানতে পড়ুন এই পোস্ট ,  এবং সোম  বাহাদুরের এই সমস্ত জালিয়াতি ও প্রতারণা নিয়ে তো পর্বতারোহী মীর শামছুল আলম বাবুর কথা শুনলেনই কালকের অনুষ্ঠানে ।     
http :  /  / www . youtube . com / watch ? v = Z9gkJ6bIOkw
আসল কথা হচ্ছে কেউ যদি চুলু ওয়েস্ট অভিযান নিয়ে জল ঘোলা করতে চায় ,  তার জন্য স্পষ্ট বলা হচ্ছে বি এম টি সি সেই শৃঙ্গ জয় করে নি ,  কিন্তু গাইডের প্রতারণার ফাঁদে পা দিয়ে অনভিজ্ঞ দলটি মনে করেছিল তারা সামিট করেছে ,  যেটা এম এ মুহিত অনেক আগেই স্বীকার করেছেন ।  
পর্বতে উঠতে হলে ফেসবুকে ,  ব্লগে ,  খবরের কাগজে ঝড় তোলার চেয়ে অনেক বেশী গুরুত্বপূর্ণ হচ্ছে অনুশীলন করা ,  পর্বতে যাওয়া ,  এবং তার চেয়েও বেশী গুরুত্বপূর্ণ একটি বড় মনের অধিকারী হওয়া । 






ফিদেলের দীর্ঘ সাক্ষাৎকার - ১ ,    একজন জননেতার শৈশব



 ( ইগন্যাসিও র‍্যামোনেতের শত ঘণ্টা ব্যাপী নেওয়া ফিদেল কাস্ত্রোর সাক্ষাৎকারের সংকলন গ্রন্থ  MY LIFE এর একটি অনুবাদ প্রচেষ্টা চালাচ্ছি ,  আপনাদের সকলের মতামত কাম্য ।   মূল বইয়ের লেখক এবং প্রকাশকের অনুমতি ছাড়া লেখাটি কোন রকম বাণিজ্যিক কাজে ব্যবহার করা নিষিদ্ধ ,  আর বাণিজ্যিক কারণ ছাড়া অনুবাদটি ব্যবহার করতে চাইলে অবশ্যই অনুবাদকের সম্মতি লাগবে ।  সত্যিকার অর্থে এই প্রথম অনুবাদ করছি ,  বানান ভুল ছাড়াও অন্য অনেক আড়ষ্টতা থাকার কথা ,  আশা রাখছি আপনাদের সহযোগিতায় সেগুলো আস্তে আস্তে কাটিয়ে উঠব ।  ) 

ঐতিহাসিক পটভূমি সবসময়ই ভীষণ গুরুত্বপূর্ণ ,  সেই জন্য আমি আপনার কাছে প্রশ্ন রাখব -  আপনার জন্ম তুলনামূলক ভাবে সচ্ছল পরিবারে ,  পড়েছেন ধনীদের জন্য নির্মিত গোঁড়া ধার্মিক স্কুলে ,  পরবর্তীতে আইনশাস্ত্র অধ্যয়ন করেছেন ।  এই সব মিলিয়েই আপনার পক্ষে একজন রক্ষণশীল নেতা হিসেবেই আবির্ভূত হবার কথা ছিল ,  তাই নয় কি ? 
 হয়ত হতেও পারত ,  কিন্তু মানুষ তাদের ভাগ্যের একশ ভাগ নিয়ন্ত্রক নয় ।  একজন মানুষ তার পারিপার্শ্বিক ঘটনাবলীর ,  কাঠিন্যের ,  সংগ্রামের ফসল ।  জীবনে উদ্ভূত  নানা সমস্যা তাকে বিভিন্ন ভাবে গঠন করে ,  যেমন ভাবে লেদমেশিনে ধাতুকে খোদাই করে নানা রূপ দেওয়া হয় ।   আমি বলতে পারি মানুষ জন্মমাত্রই বিপ্লবী নয় । 

তাহলে কি ভাবে আপনার বিপ্লবের পথযাত্রা শুরু হল ? 
আমি নিজেই নিজেই বিপ্লবীতে পরিণত করেছি ।  জীবনের নানা সময়ে বিভিন্ন ঘটনার পরিপ্রেক্ষিতে এগুলো হয়েছে ।  তবে সবকিছুর শুরু হয়েছে সেই গ্রাম্য এলাকাতে ,  যা আমার জন্মভূমি । 
আপনার জন্মস্থান সম্বন্ধে কী মনে আছে ? 

আমার জন্ম হয়েছিল একটি খামারবাড়ীতে ।  ওরিয়েন্তে রাজ্যের উত্তরে ,  নিপে উপসাগরের কাছে ,   ইক্ষুর ফলনের জন্য বিখ্যাত মাকার্নের নিকটে ।  খামারটির নাম ছিল বিরান ।  এটি কোন শহর না ,  আসলে কোন গ্রামও নয় ,  কেবল বিচ্ছিন্ন ভাবে দাড়িয়ে থাকা গোটাকয়েক বাড়ী ।  আমার পরিবারের বাসভবন সেখানেই ছিল ,  বুড়ো ক্যামিনো নামের সেই ধুলাময় কর্দমাক্ত পথটির ধারে ,  যা কিনা রাজধানী থেকে শুরু হয়ে  পৌরসভা ছুয়ে দক্ষিণে যাত্রা অব্যাহত রেখেছিল ।  সেই সময়ের রাস্তাগুলো আসলে ছিল স্রেফ বিশাল কাদাময় পথ ।  মানুষের চলাচলের বাহ্ন ছিল ঘোড়া এবং গরুর গাড়ী ।  তখন যান্ত্রিক গাড়ীর ,  এমনকি বৈদ্যুতিক বাতির আবির্ভাবও ঘটেনি ।  আমার ছোট বেলায় মোমবাতি ও কেরোসিনের প্রদীপেই বাড়ী আলোকিত রাখা হত । 
সেই বাড়ী নিয়ে কোন স্মৃতি মনে পড়ে কি ?   
সেটি ছিল স্প্যানিশ রীতি অনুসারে নির্মিত ,  আরো বিস্তারিত বললে গালিসিয়ান স্টাইলে ।  আমার বাবা ছিলে স্পেনের লোক ,  ল্যুগো রাজ্যের লাঙ্কারা গ্রাম থেকে উঠে আসা একজন গ্যালিসিয়ান ।   গালিসিয়াতে সেই ধরনের বাসগৃহ নির্মাণের রীতি ছিল যার নিচে গবাদিপশুদের থাকার স্থান থাকে ।   আমাদের বাড়ীটি গালিসিয় রীতি মত করা হয়েছিল কারন এটি ছিল কাঠের পিলারের ,  স্তম্ভের উপর নির্মিত ।  তিন বা চার বছর বয়সের স্মৃতি হাতড়ে দেখেছি ,  বাড়ীটির নিচে গরুরা ঘুমাত ।  তারা গোধূলিবেলায় বাড়ী ফিরে আসত এবং সেই নির্দিষ্ট জায়গাতেই ঘুমাত ।  সেখানেই খুঁটার সাথে বেধে তাদের দুগ্ধদোহন পর্বও চলত ।  গালিসিয়ার অন্যান্য আর সব বাড়ীর মতই আমাদের বাসগৃহের নিচে বিশেষ স্থান বরাদ্দ ছিল শুয়োর এবং নানা জাতের গৃহপালিত পাখির পালার জন্য যেখানে থাকত হাঁস ,  মুরগি ,  তিতির ,  টার্কি এমনকি রাজহাঁসও । 

বিরানে গিয়েছিলাম আমি ,  যে বাড়ীতে আপনার জন্ম সেটিও দেখেছি ,  সেটি আপনি যেমন বললেন তেমনি এক সাধারন আটপৌরে স্থাপত্য । 
সেটি ছিল কাঠের বাড়ী ।  পিলারগুলো খুবই মজবুত  Caguairan কাঠের ,  তাদের উপরে পাটাতন বিছিয়ে মেঝে তৈরি করা হয়েছিল ।  যতদূর মনে পড়ে বাড়ীটি ছিল বর্গাকৃতির ।  পরবর্তীতে কিছু অংশ বর্ধিত করে অফিস করা হয়েছিল ।  আরো পরে সেখানে স্নানাগার ,  খাদ্য সংরক্ষণের জায়গা ,  খাবার ঘর ও রান্না ঘর নির্মাণ করা হয়েছিল ।  আর বাড়ীর মূল বর্গাকৃতির কাঠামোর উপরে ছোট আকৃতির একটি দ্বিতীয়তলা ছিল যার নাম বলা হত মিরাদোর ।  এবং প্রচলিত কাহিনীমতে       ১৯২৬ সালের ১৩ আগস্ট ,  ভোর ২টায় সেখানেই আমার জন্ম হয় । 
চারপাশের  থেকে গ্রামের গাছ ,  ইক্ষু ক্ষেত ,  পাখি আর পতঙ্গময় সেই পরিবেশের মাঝেই খুব ছোট্টকাল থেকে বেড়ে উঠেছি আমি । 
বিরানে গেলেই যে জিনিসটা সবাই প্রায় সাথে সাথেই অনুভব করতে পারে তা আপনার বাবা ডন অ্যাঞ্জেলের দৃঢ় চরিত্রের কথা - 

বাবা ছিলেন প্রবল ইচ্ছাশক্তি সম্পন্ন একজন পুরুষ ।  অনেক প্রচেষ্টার পর নিজে নিজেই পড়তে এবং লিখতে শিখেছিলেন ।  তিনি ছিলেন প্রচণ্ড ধরনের কর্মঠ ধরনের মানুষ যে কিনা সব সময় কিছু একটা নিয়ে ব্যস্ত থাকতেন ,  আসলে কোন কিছু সমন্বয়ের জন্য তার ছিল প্রকৃতি প্রদত্ত ক্ষমতা । 
উনি কেন কিউবাতে এসেছিলেন ? 
তিনি ছিলে ক্যাম্পেনসিনোসদের সন্তান ,  প্রবল দারিদ্রের মাঝেই তাদের জীবন চলমান ।  ১৯৯২ সালে গালিসিয়া ভ্রমণের সময় আমি লানকারা যায় ,  যে শহরে উনি বাস করতেন ,  এবং সেই তিরিশ ফুট দৈর্ঘ্যের ও ১৮ ফুট প্রস্থের ছোট্ট বাড়িটিও দেখি যেখানে তার জন্ম হয়েছিল ।  এটি মাঠে পাওয়া শিলা দিয়ে তৈরি ,  যা কিনা সেই অঞ্চলে পর্যাপ্ত পরিমাণে পাওয়া যেত ,   ক্যাম্পেনসিনোসরা এই ভাবেই থাকার আশ্রয় গড়ে নিত আপন আলয়ে ।   সেই ক্ষুদের কাঠামোটিতেই সব পরিবার তাদের গৃহপালিত প্রাণীদের নিয়ে বাস করত ।  শোবার ঘর এবং রান্না ঘর ছিল একসাথেই ।  একহাত পরিমাণ উদ্বৃত্ত জমিও ছিল না ।  পরিবারগুলো সারা গ্রাম জুড়ে বিচ্ছিন্ন খণ্ড খণ্ড জমিতে কৃষিকাজ চালাতো । 
ষোল -  সতের বছর বয়সে বাবা স্পেনের সেনাবাহিনীতে যোগ দেন ,  কিন্তু কিউবাতে যখন ১৮৯৫ সালে সংঘটিত ২য় স্বাধীনতা যুদ্ধের সময় আসেন ,  তার বয়স বিশ ছাড়িয়েছে ।  আসলে আমাদের কারোরই জানা নেয় ঠিক কি কারণে এবং কি ভাবে তিনি কিউবা এসেছিলেন ।  বড় হবার পরও বাবার সাথে এই ব্যাপারে আমার কোন কথা বলা হয় নি ।  মাঝে মাঝেই তিনি নানা গল্প বলতেন বিশেষ করে নৈশভোজের সময় বা বন্ধুদের সাথে ।  কিন্তু আমার বড় বোন অ্যাঞ্জেলিতা এবং বড় ভাই র‍্যামন ,  যারা এখনো জীবিত হয়ত এই ব্যাপারে আলোকপাত করতে পারবে ,  অন্তত তারা বাবার সাথে আমার চেয়ে বেশী কথা বলত ।   তবে পরের দিকে যখন আমি যখন হাভানায় বিপ্লবের সাথে জড়িয়ে পড়ি ,  মোনকাদা আক্রমণে নেতৃত্ব দেবার ফলে কারাবরণ করি এবং পরে গ্রানমা করে কিউবাতে ফিরে আসি তখন কিছু কিছু পর্যায়ে আমার ছোট ভাই এবং বোন বিশেষ করে রাউল ,  এমা এবং হুয়ানার সাথে বাবার অনেক অনেক বিষয়ে কথা হয়েছিল ,  যদিও সেগুলো শোনার জন্য নিজে উপস্থিত ছিলাম না । 
তবে তাদের মুখ শুনে আমার যা মনে হয়েছে বাবা গালিসিয়ার এক দরিদ্র তরুণ ,  যিনি বিত্তবান কোন লোকের বদলে সামরিক বাহিনীতে গিয়েছিলেন অর্থের বিনিময়ে ।  আর এটা সত্য যে বাবা ক্যাম্পেসিনোসদের একজন ছিলেন ,  যারা যুদ্ধে এইভাবে অংশগ্রহণ করত ।  সেই যুদ্ধ যে কি ছিল তা সকলেরই জানা । 
যুদ্ধে অংশ গ্রহণের ব্যাপারটা তো লটারির মাধ্যমে হবার কথা ,  কিন্তু দেখা যাচ্ছে ধনীরা অর্থের মাধ্যমে অন্য কাউকে তাদের জায়গায় মিলিটারিতে যাওয়া তো বটেই এমনকি যুদ্ধে পর্যন্ত পাঠাতে পারত ? 
এমনতো কিছু কিছু ক্ষেত্রে ঘটেছিলই ,  দেখা গেল চরম দারিদ্রের সাথে ঝুযতে থাকা  কাউকে ধনশালী কোন ব্যক্তি বেশ মোটা অঙ্কের টাকা দিয়ে ঘটনাটা ঘটাত । 
বাবা একজন স্প্যানিশ সৈনিক হিসেবেই কিউবায় পদার্পণ করেছিলেন ,  এবং তিনি হুকারো ও মোরোনের মধ্যবর্তী অঞ্চলে বন পরিষ্কারের কাজে নিয়োজিত ছিলেন যেখানে পরবর্তীতে সেনাঘাটি গড়ে তোলা হয়  ,  যা কিনা কিউবান বিপ্লবীরা মাসিও এবং মাক্সিমো গোমেজের নেতৃত্বে দখল করে হোসে মার্তির মৃত্যুর পরে । 

সেই বিশাল জঙ্গল সাফ করে ঘাটি স্থাপন করা ছিল মহাকঠিন এক মিশন ,  যা ছিল বেশ কয়েক মাইল লম্বা ।  আমি এতটুকুই জানি বাবার কাজের দায়িত্ব সেখানে ছিল ,  তবে মাসিওর দখলের সময় মনে হয় বাবা সেখানে ছিলেন না ।  আমার এর বেশী কিছু জানা নেই ,  হয়ত অন্য ভাই - বোনদের জানা থাকতে পারে । 

বাবার সাথে এই বিষয়ে কোন কথোপকথনের স্মৃতি আপনার মনে পড়ে না ? 
একবার পিনার দেল মায়ারিতে শ্রমিকদের এক ক্যাম্পে যাবার পথে উনাকে এই নিয়ে কথা বলতে শুনেছিলাম বটে !  আসলে আমি বাড়ী ছাড়া সবখানে থাকতেই পছন্দ করতাম ,  বাড়ী মানেই মনে হত কোন রুদ্ধ গরাদ ,  যেখানে আমার বিপ্লবী চেতনা আন্দোলিত হতে ভিতর থেকেই । 
তাহলে শিশুকাল থেকে আপনি একজন বিপ্লবী ? 
 এটি হবার পিছনে একাধিক কারণ ছিল ।  বিশেষ করে স্প্যানিশদের কতৃত্বের নিচে বাস করার সময় ,  বিশেষ করে তাদের হুকুম দেবার প্রবণতায় -  আমি এই কাজগুলো অপছন্দ করতাম ,  সেই সময়ও অনেক ধরনের শাস্তির ব্যবস্থা ছিল যেমন মাথায় আঘাত করা কিংবা বেল্ট দিতে পিটানো ,  এইসব নিয়েই সবসময় চলতে হত আমাদের ,     যদিও ধীরে ধীরে শিখে গিয়েছিলাম কি করে নিজেদের রক্ষা করে চলতে হয় । 
 আপনার বাবা বেশ কতৃত্বপরায়ণ ছিলেন বলা চলে ? 
একটু মেজাজি লোকতো ছিলেনই ।  কিন্তু সেটি ছাড়া তিনি কোনদিনই নিজেকে গড়ে তুলতে পারতেন না ,  সেই কৈশোর থেকেই প্রথমে পরিবার ও স্বদেশ থেকে এত দূরে থেকে যুদ্ধ ,  পরবর্তীতে একটি পয়সা ছাড়াও নিজের চেষ্টায় তিলে তিলে গড়ে তুলেছিলেন সচ্ছলতা ,  ঐকান্তিক প্রচেষ্টায় পরিবারের প্রথম ব্যক্তি হিসেবে পড়তে এবং লিখতে শিখেছিলেন ,  কারোই সাহায্য পাননি জীবনের বন্ধুর দিনগুলোতে ,  মনে হয় খুব শক্ত চরিত্রের অধিকারি  না হলে এই কাজগুলো কেউ করতে পারে না । 
বাবা একজন গালিসিয়ান ইমিগ্রান্ট হিসেবে বিনয়ী এবং কর্মঠ ছিলেন সেই সাথে ছিলেন দৃঢ় চরিত্রের  এবং সুনির্দিষ্ট লক্ষের অধিকারী ।  কিন্তু তিনি কখনই অবিচার করতেন না ।  তার আছে আসা সাহায্যপ্রার্থীদের কখনোই না বলতেন না ।  সবসময়ই সবার কথা শুনতেন মনোযোগ দিয়ে এবং সুযোগ পেলেই অন্যদের সাহায্যের হাত বাড়িয়ে দিতেন ।  জীবনের বেড়ে ওঠার সময়টিতে তার অনেক অভাব ও প্রয়োজন ছিল ।  আমি জানি মাত্র এগার বছর বয়সে মা হারিয়ে তিনি অনাথে পরিণত হন ।  তার বাবা আবার বিয়ে করেন ,  এবং সেই বালকের শৈশব ছিল যথেষ্টই অত্যাচারিত এবং বিব্রতকর ।   কিন্তু গালিসিয়ান ইমিগ্রান্টদের স্বভাবজাত গুণাবলী ছিলই তার মাঝে -  দয়া ,  বিনয় ,  অতিথিপরায়ণতা । 
তার অতিথিপরায়ণতা নিয়ে অনেক গল্প চালু আছে ,  এমনকি দয়া নিয়েও ।  খাঁটি হৃদয়ের একজন মানুষ সবসময়ই তার বন্ধু ,  শ্রমিক এবং চারপাশের মানুষের কঠিন সময়ে আপনা থেকেই এগিয়ে আসে ।  হয়ত কোন সময়ে তিনি মৃদু  অভিযোগ করতেন ,  বিরক্তও হতেন ,  কিন্তু কখনোই সমাধান ছাড়া সমস্যাগ্রস্ত কাউকে ফিরিয়ে দিতেন না ।   ফসল তোলার পরে যখন মানুষের হাতে উপার্জনের উপায় থাকে না বললেই চলে ,  তখন প্রায়শই তার কাছে মানুষেরা আসত ,  যারা অনাহার পীড়িত পরিবারের কথা ,  কাজের অভাবের কথা তুলে ধরত ।  বাবা সবসময়ই নিজের কিছু জমি যা পরিষ্কার করা বা নিড়ানো আবশ্যক ছিল না ,  তা তাদের কাজ দেবার ছলে পরিষ্কার করিয়ে নিয়ে অর্থ সাহায্য করতেন ,  যদিও তা আমাদের পরিবারের জন্য অর্থনৈতিক দিক থেকে লাভজনক ছিল না ।  বয়স কিছুটা বাড়ার পর স্কুলের অবসরে তার অফিসের কাজে সাহায্য করতে যেয়ে জিনিসটি আমি বুঝতে পারি ,  সেখানে কাজের জন্য ডাকা হয় নি এমন শ্রমিকদেরও কর্ম সংস্থান করে দিতে হত যেন তারা ব্যবহার্য সামগ্রি কেনার টাকা আয় করতে পারে ।  তিনি ছিলেন একজন মহৎ এবং দয়ালু মানুষ । 

১৮৯৮ সালের স্বাধীনতা যুদ্ধের পর আপনার বাবা কিউবায় থেকে যেতে মনস্থির করেন ? 
 না না ,  ১৮৯৮ সালে যুদ্ধের পরপরই তিনি স্পেনে ফিরে যান ,  কিন্তু কিউবা তার এটি ভাল লেগেছিল যে পরের বছরই অন্য অনেক গ্যালিসিয়ান ইমিগ্রান্টের সাথে ফেরত এসেছিলেন এইখানে ।  হাভানা বন্দরের পুরনো নথি ঘেঁটে জানা গেছে ১৮৯৯ সালের ডিসেম্বরে তিনি পদার্পণ করেন দ্বীপদেশটিতে ।  কপর্দকহীন এবং একা অবস্থায় প্রথমেই তিনি শ্রমজীবন শুরু করেন ।  ঠিক জানা নেই কেন ,  কিন্তু শেষ পর্যন্ত ইস্টার্ন প্রভিন্সে তিনি খানিকটে থিতু হন ,  ঠিক সেই সময়েই আমেরিকান প্ল্যান্টেশন কোম্পানিগুলো বিভিন্ন জায়গার বন উজাড় করে জ্বালানী এবং নির্মাণ কাজে ব্যবহার করা শুরু করেছিল ,  অন্য অনেক বিখ্যাত ভবন এবং জাহাজের মতই সেই সময়ে বিশ্বের সবচেয়ে শক্তিশালী এবং বৃহৎ যুদ্ধজাহাজ সান্তিসমা ত্রিনিদাদ এই কাঠ দিয়েই তৈরি হয় ,  এর মূল নির্মাণস্থান ছিল হাভানা এবং ১৮০৫ সালে ইংরেজদের ট্রাফালগারে  যুদ্ধের উদ্দেস্য ভাসানোর পরে এক সমুদ্রঝড়ে সলিল সমাধি ঘটে । 
 যাই হোক ,  মার্কিনরা গাছ কাটার এবং ইক্ষু ক্ষেত প্রস্তুতের জন্য সবসময়ই লোক ভাড়া করছিল ।  কোথাও বন থাকলে সেই জমি খুবই উর্বর হয় ,  তাই প্রথম দিকে ফলন হয়েছিল দুর্দান্ত । 
আপনার বাবা মার্কিনীদের জন্য কাজ করতেন ? 
বাবা একজন সাধারণ শ্রমিক হিসেবে সেই সময়কার কর্ম জীবন শুরু করেছিলেন ওরিয়েন্তে প্রভিন্সে ,  বিখ্যাত ইউনাইটেড ফ্রুট কোম্পানির জন্য ,  যাদের সেই প্রভিন্সে প্ল্যানটেশন ছিল ।  পরবর্তীতে তিনি একটি শ্রমিকদল গঠন করেন এবং তাদের নিয়ে বিভিন্ন জায়গায় ভাড়া খাটতে যেতেন ।  শুনেছি ,  এক পর্যায়ে তার দলে ৩০০ শ্রমিক ছিল ,  যার ফলে একপর্যায়ে আর্থিক লাভের মুখও দেখেছিলেন ।  অসাধারণ সাংগঠনিক ক্ষমতা থাকলেও তিনি ছিলেন নিরক্ষর ,  তাই ধীরে ধীরে নিজে নিজেই লেখা এবং পড়া আয়ত্ত করেন ,  যা ছিল নিঃসন্দেহে কঠিন একটা কাজ ।  পরে একটি জ্বালানী কাঠের জোগান দেবার বা বন কেটে পরিষ্কার করবার জন্য একটি ছোটখাট ব্যবসা শুরু করেন ।  এখান থেকেই একজন সংগঠক হিসেবে তার ব্যবসা লাভজনক হতে থাকে ।  তার দলের অধিকাংশ শ্রমিকই ছিলেন স্পেন থেকে আসা অভিবাসী ,  সেই সাথে অল্প কয়েকজন ছিলেন ওয়েস্ট ইন্ডিজের অন্যান্য দ্বীপের ,  বিশেষ করে জ্যামাইকার এবং হাইতির । 
আপনার বাবা শেষ পর্যন্ত কতখানি জমির মালিক হয়েছিলেন ? 
 শেষ পর্যন্ত তিনি ৯০০ হেক্টর  (  ২০০০ একরের মত )  জমি কিনতে সক্ষম হন এবং আরো কয়েক হাজার হেক্টর জমি লিজ হিসেবে কিউবার স্বাধীনতা যুদ্ধের সৈনিক দুইজন কিউবান জেনারেলের কাছ থেকে নেন ।  সেগুলো ছিল পাইনের বিশাল প্রান্তর ,  কুমারী অরণ্য ।   সত্যিকারের প্রাকৃতিক বন ,  পর্বত -  উপত্যকা -  মালভূমি ডিঙ্গিয়ে ১৮০০ ফুট উচ্চতাতেও ছিল গাছের রাজত্ব ।   বাবা মায়ারি এলাকার গাছ কাটার তদারক করতেন ।  প্রতিদিন পাইনের কাঠ ভর্তি ১৭টি ট্রাক সেখান থেকে আসত ।   গবাদিপশু এবং ইক্ষু থেকেও একটা মোটা উপার্জন আসছিল ,  কারণ উনার মালিকানায় নানা ধরনের কাজের উপযোগী জমি ছিল ।  সব মিলিয়ে হয়ত ১০ , ০০০ হেক্টর  (  ২৫ , ০০০ একর )  ছিল মোট জমি । 
সে তো বিশাল সম্পত্তি । 
তার নিজের অর্জন এবং লিজ নেয়া অংশগুলো এক করলে তিনি প্রায় ১১ , ০০০ হেক্টর জমির নিয়ন্ত্রণ করতেন । 
বেশ সচ্ছল অবস্থা বলা চলে - 
তা তো বটেই ।  বলতেই হবে আমি যে পরিবারে বড় হচ্ছিলাম তা সাধারণ দশটা পরিবারের চেয়ে আর্থিক ভাবে সচ্ছল ছিল ।  এটি নিয়ে আমার গর্ব করার কিছু নেই ,  কিন্তু সঠিক চিত্র দেবার জন্যই পুরোটা বললাম । 
আপনি তাহলে ছিলেন একজন কোটিপতির সন্তান ? 
আসলে ঠিক তা নয় ।  কেউই কখনো বলে নি বাবা একজন কোটিপতি ছিলেন ।  সে যুগে কোটিপতি বলতে যে পরিমাণ অর্থের মালিক বোঝানো হত তা ছিল অকল্পনীয় ব্যাপার ।   ধরা যাক একজন শ্রমিকের সারা দিনের হাড় ভাঙ্গা খাটুনির মূল্য ছিল এক ডলার ,  তাহলে তার মজুরির কয়েক লক্ষ গুণ টাকা বেশী থাকলেই কেবল কোটিপতি হওয়া সম্ভব ,  যা বাবার কোনদিনই ছিল না ।  তবে তার মোটা আর্থিক উপার্জন ছিল ।  সেই সমাজে একজন ধনী মানুষের সন্তান হিসেবে আমরা বেশ খাতির পেতাম ।  মনে পড়ে ,  অনেকে কেবল মাত্র তাদের ব্যক্তিগত স্বার্থসিদ্ধির জন্য আমাদের সাথে মধুর ব্যবহার করত ,  যদিও আমরা সেগুলো বুঝে উঠতে পারি নি । 
বিরানে আপনার বাবা কেবলমাত্র একটি বাড়ী দিয়ে শুরু করলেও ,  ধীরে ধীরে সেখানে অন্যান্য ভবন ,  রুটির দোকান ,  পানশালা ,  বিদ্যালয় ,  হাইতিয়ান শ্রমিকদের জন্য বাসস্থান -  সব মিলিয়ে একটা ছোটখাট শহরই তৈরি হয়ে গিয়েছিল ! 
আসলে সেখানে ছিল স্রেফ কিছু বাড়ী !  শহর হিসেবে বিরানকে কল্পনা করা মুশকিল ।  শৈশবে বাড়ীর নিচেই দুধের খামার ছিল ,  পরবর্তীতে বাড়ী থেকে ৪০ গজ দূরে সেটি নির্মাণ করা হয় ,  রাস্তার ওপারেই ছিল কামারের দোকান ।  তারকাছেই একরত্তি কসাইখানা ।  তার থেকে আরও চল্লিশ গজ দূরে ,  উল্টো দিকে ছিল রুটির দোকান আর নিকটেই বিদ্যালয় ।   আরও ছিল এক মুদির দোকানে ,  মনে হয় জগতের এমন কিছু নেয় যা সেখানে মিলত না ,  তার সাথে সাথে ডাকঘর ও টেলিগ্রাফের অফিস ।  সেই আস্তানা থেকে সামান্য দূরেই ছিল হাইতি থেকে আসা শ্রমিকদের জন্য হতশ্রী কিছু কোন মতে দাড় করানো কাঠামো , নোংরা মেঝে আর তালপাতার ছাউনি ।  তারা মূলত শস্য কাটার সময়ে আসত  ,  যা ছিল সারা মৌসুমে খামারের ব্যস্ততম সময় ।   বাবা নিজ উদ্যোগে একটি বিশাল কমলার বাগান গড়ে তুলেছিলেন বেশ ক একর জায়গা জুড়ে ,  সেখানে কলা ,  পেঁপে ,  নারকেলসহ নানাবিধ ফলের গাছ ছিল ।  আমি এখনো চোখ বন্ধ করে সেই কমলা বাগানের ভেতর দিয়ে হেঁটে যেতে পারব ,  সেখানের প্রতিটি গাছ আমার চিরচেনা ।  সুযোগ পেলেই হাতেই কমলা ছাড়িয়ে খেতাম তারিয়ে তারিয়ে ।  পুরোটা গরমের এবং ক্রিসমাসের ছুটি আমার সেখানেই কাটত ।   আমার চেয়ে বেশী কমলাখোর পুরো তল্লাটে কেউ ছিল না । 
সেখানে তো মোরগলড়াই দারুণ জনপ্রিয় ছিল ,  মোরগ লড়ুয়েরাও ছিল নাকি ? 
হ্যাঁ ,  বাড়ী থেকে শ খানেক গজ দূরেই রাস্তার ধারে ছিলে সেই লড়াইয়ের স্থান ।  ফসলের মৌসুমে প্রতি রোববারে ,  এছাড়া বছরের বিশেষ কিছু ছুটির দিনে মোরগ লড়াই চলত ।  গ্রাম্যজীবনে এইটিই ছিল বিনোদন । 
মানে বলতে চাচ্ছেন স্থানীয় বিনোদন - 
তাই হবে ,  সেখানে তো বিনোদনের কোন আলাদা উৎস ছিল না ।  অনেকেই ডমিনো আর তাস খেলত ।  সৈনিক জীবনে বাবা তাস খেলতে খুব পছন্দ করতেন ,  তিনি অবশ্য খেলাটিতে দারুণ নৈপুণ্যও অর্জন করেছিলেন একসময়ে ।   আমার তিন বছর বয়সে বাড়ীতে একটি ফনোগ্রাফ এসেছিল ,  গান বাজানোর জন্য ।  সারা তল্লাটে কারো রেডিও ছিল না ।  মনে হয় আমার সাত বা আট বছর বয়সে বাবা রেডিও নিয়ে আসেন ।  না না ,  ততদিনে আমি নিশ্চয়ই দশ অথবা বারো ,  কারণ ১৯৩৬ বা ১৯৩৭ সাল ছিল সেটা ,  কারণ রেডিও এবং ক্ষুদে একটি জেনারেটর যা কিনা ঘণ্টা দুই চলতে পারত ,  হাতে পাবার আগেই স্পেনের গৃহযুদ্ধ শুরু হয়ে গিয়েছিল ।  জেনারেটরটি প্রতিদিনই কয়েক ব্যাটারির চার্জে ব্যবহৃত হত ,  তাই বলা যায় প্রতিদিনই আমরা অল্প বৃষ্টির জল ঢেলে এটিকে সচল রাখতাম । 
এবং এই সব কিছুর মালিক আপনার বাবাই ছিলেন ? 
ডাকঘর এবং স্কুল বাদে প্রায় সবকিছুরই ,  সেগুলো ছিল সবার সম্পদ ।   ১৯২৬ সালের আমার জন্মের সময় বাবা ধনসম্পদ অর্জনের দিক থেকে বেশ ভাল অবস্থানে ছিলেন ।  অন্যরা তাকে ডন অ্যাঞ্জেল  (  ডন অ্যাঞ্জেল কাস্ত্রো )  বলে সম্বোধন করত ।  সেখানে ডন মানেই তখন সর্বসাধারণের কাছে শ্রদ্ধা পাত্র এবং ক্ষমতাশালী কাউকে বোঝানো হত ।  সেই জন্যই আমি প্রথমেই বলেছিলাম  আমি আসলেই এক অবারিত ভূসম্পদের মালিক এমন পরিবারের সন্তান ,  আর বাবা প্রতি বছরই অল্প অল্প করে জমি কিনে সেই সম্পদ বৃদ্ধি অব্যাহত রেখেছিলেন । 
আমাদের আপনার মায়ের সম্পর্কে বলুন - 
উনার নাম লিনা ।  কিউবার পশ্চিমাঞ্চলের পিনার দেল রিওর মেয়ে ।  তার পূর্বপুরুষেরা অবশ্য ক্যানারি দ্বীপ থেকে এসেছিল ।  তিনিও সেই ক্যাম্পেসিনোদেরই বংশধর এবং তার পরিবার ছিল অতীব দরিদ্র ।   আমার নানা ছিলেন একজন গরুর গাড়ী চালক ,  তিনি সেই গাড়ীতে করে ইক্ষু পরিবহন করতেন ।  তারা বাড়ী ছেড়ে সপরিবারে ভাগ্য পরীক্ষার উদ্দেস্যে সেই গরুর গাড়ী চেপে অনেকটা পথ পাড়ি দিয়ে বিরানে পৌঁছান ,  মায়ের বয়স তখন তের বা চোদ্দ । 
বাবার মত মা - ও প্রথম দিকে নিরক্ষর ছিলেন ,  এবং নিজের প্রবল চেষ্টাতেই লিখতে এবং পড়তে শিখেন ।  তিনি কোনদিন স্কুলের চৌকাঠ মাড়িয়ে ছিলেন বলে শুনি নি ।  অসম্ভব ধরনের পরিশ্রমী একজন মানুষ যার নজর এড়িয়ে যেত পারত না কোনকিছুই ।  তিনি ছিলেন আমাদের ডাক্তার ,  বাবুর্চি ,  সবকিছুরই যোগানদার ,  আমাদের প্রয়োজনীয় সবকিছুর মা - র কাছ থেকে আসত ,  কোন সমস্যায় পড়লে  সবার জন্যই বিষাদে কাঁদার আশ্রয় ছিল তার কাঁধ ।  তিনি আমাদের বখে যেতে দেন নি ,  অত্যন্ত কড়া ভাবে আদেশ ,  সঞ্চয় এবং পরিষ্কার থাকার তালিম পালন করিয়ে নিতেন ।  এককথায় বলা চলে তিনি ছিলেন বাড়ীর অন্দরের এবং বাহিরের সকল কাজের সফল তদারককারী ,  এবং সেই সাথে পরিবারের অর্থনীতিবিদ ।  কারোই জানা ছিল এই বিপুল কাজ ও দায়িত্ব পালনের শক্তি এবং সময় তিনি কোথা থেকে পেতেন !  আমি তাকে কখনোই সারা দিনের মাঝে এক মুহূর্তের জন্যেও বসা অবস্থায় দেখি নি ,  তিনি কখনোই বসতেন না  ! 
সাত - সাতজন সন্তানের জন্মদান করেছিলেন তিনি ঐ বাড়ীতেই ।  নতুন শিশুর ভূমিষ্ঠ হবার সময়টুকু একজা দাই আসত বটে কিন্তু সেই পোড়া বিবর্জিত দেশে ডাক্তার আসার কোন সম্ভাবনা ছিল না ।  
নিজ সন্তানদের বিদ্যালয়ে পাঠাবার জন্য তার মত পরিশ্রম মনে হয় আর কেউই করত না ,  তার নিজের জীবনের বঞ্চনা যেন আমাদের কাছে না আসে সেই জন্য তার চেষ্টার অন্ত ছিল না ।  নিজের কথাই বলি -  আমি সবসময়ই পড়তে খুবই পছন্দ করি -  মায়ের সাহায্য ছাড়া আজো আমি এক মূর্খই থেকে যেতাম ।  মা সবসময়ই এই ব্যাপারে কথা না বললেও বোঝা যেতে তিনি সন্তানদের অত্যন্ত স্নেহ করেন ।  দৃঢ় চেতা ,  সাহসী এবং ত্যাগী একজন মানুষ ছিলেন মা ।  আমাদের অনিচ্ছাকৃত সৃষ্ট যে কোন অঘটন তিনি সাহসের সামনে আগ বাড়িয়ে মোকাবেলা করতেন ।   যে জমি তিনি এত ভালবাসতেন  ,  পরবর্তীতে সেগুলো পুনঃবণ্টন করা হলে তিনি কোন তিক্ততা পোষণ করেন নি ।  
মা ছিলেন অতিমাত্রায় ধার্মিক ,  বিশ্বাস  এবং নীতিতে ,  যা আমি অত্যন্ত শ্রদ্ধা করি ।  একজন জননী হবার কষ্টের মাঝেও তিনি শান্তি খুঁজে নিয়েছিলেন এবং বিপ্লবের  সময়ে তার ভূমিকায় মা অনেক অনেক  সহজাত ভাবেই মানিয়ে নিয়েছিলেন নিজেকে ,  যিনি ছিলেন একজন দরিদ্র কিন্তু বিনয়ী ক্যাম্পেসিনা ,  যার পক্ষে মানব জাতির ইতিহাস এবং তার অবস্থার জন্য দায়ী জটিল কারণগুলো জানা কোন সময়ই সম্ভব ছিল না ।  
১৯৬৩ সালের ৬ আগস্ট মা শেষ নিঃশ্বাস ত্যাগ করেন ,  বিপ্লবের ঠিক সাড়ে তিন বছর পরে ।   
আপনার বাবা কতদিন বেঁচে ছিলেন ? 
আরও আগে ।  তিনি মায়ের চেয়ে বেশ বয়স্ক ছিলেন ।  ১৯৫৬ সালের ২১ অক্টোবর তিনি চলে যান ।  আমার তিরিশতম জন্মদিনের দুই মাস পরে এবং গ্রান মা করে মেক্সিকো থেকে আমাদের যাত্রা শুরুর ঠিক দুই মাস আগে ।  
আপনার বাবা কি গালিসিয়ান ভাষা জানতেন ? 
অবশ্যই ,  কিন্তু সেটা কখনোই ব্যবহার করতেন না ।  
আপনি কখনো তাকে সেটি বলতে শুনেছেন ? 
মাঝে মাঝে শুনেছি ।  সেখানে আরো কয়েকজন গালিসিয়ান থাকতেন ,  তাদের সাথেই বাবা সেই ভাষাতে কথা বলতেন হয়ত ।  কিন্তু সেখানে স্পেনের অন্য এলাকার যেমন আন্দালুসিয়ার মানুষেরা ছিল যারা ভাষাটি বুঝত না একেবারেই ।  পরবর্তীতে নানা কারণে ,  মূলত কাজের প্রয়োজনেই সবাই স্প্যানিশ শিখে ফেলে ,   বিশেষ করে কিউবানরাও গালিসিয়ান জানত না ,  কাজেই সর্বক্ষেত্রে এমনকি বাড়ীতে স্ত্রী বা প্রেমিকার সাথেও তাদের স্প্যানিশেই কথা বলতে হত ।   সেই জন্যই আমি তাকে প্রায় কখনোই গালিসিয়ান বলতে শুনি নি ।  
স্পেনের গৃহযুদ্ধ যখন শুরু হয় তখন সম্ভবত আপনার বয়স কেবল দশ ? 
তখনো ঠিক দশ হয় নি ,  আমার জন্ম হয়েছিল ১৯২৬ সালের ১৩ আগস্ট আর গৃহযুদ্ধ  শুরু হয়েছিল ১৯৩৬ সালের ১৮ জুলাই ,  কাজেই আমার বয়স ছিল নয় বছর এগার মাস ,  তার মধ্যেই আমি লিখতে এবং পড়তে পারতাম ।  
আপনার মনে পড়ে কি স্পেনের গৃহযুদ্ধের ফলে আপনার বাবা কোন কারণে উদ্বিগ্ন ছিলেন কি না ? 
বিরানে বারো থেকে চোদ্দ জন স্প্যানিয়ার্ড ছিলেন ।  তার মধ্যেও যুদ্ধের কারণে বিভেদ ঘটে দুটি দল হয়ে গিয়েছিল ।  
মানে সেই স্প্যানিয়ার্ডরা যারা আপনাদের বাড়ীতে আসত ? 
যারা বিভিন্ন সময়ে তার সহকর্মী বা শ্রমিক হিসেবে কাজ করেছেন তারাই ।  তাদের একজন উচ্চ শিক্ষিত হিসাবরক্ষক ছিলেন ।  উনি বলতেন সাত সাতটি ভাষা তার জানা ছিল এবং সম্ভবত কথাটি সত্য !  বাড়ীর রেডিওতে ইংরেজি বা জার্মানে কিছু সম্প্রচারিত হলে তিনি অনুবাদ করে দিতেন ।  খুব ভাল ল্যাতিন লিখতে পারতেন ।  ছোটখাট গড়নের মানুষটির মত জ্ঞানী আমাদের অত্র এলাকাতে ছিল না ।   গ্রীস সম্পর্কে সম্যক ধারণা ছিল তার ,  উনার কাছেই প্রথমবারের মত ডেমোস্থেনিসের কথা শুনি ।  এমন অনেক কিছু নিয়ে তার কাছে জানতাম মুগ্ধ বিস্ময়ে ।  
এরাই সবাই আসত ,  এর বাহিরে বিদ্রোহীরা আসত ,  মানে যারা প্রজাতন্ত্রের বিরুদ্ধে ছিল তাদের বিদ্রোহী বলে সম্বোধন করা হত । 
মানে ফ্রাঙ্কোর সমর্থকরা ? 
ঠিক ধরেছেন  ।   আর ছিল প্রজাতন্ত্রের সমর্থনের অন্যদলটি ।  তারা ছিল খামারের শ্রমিক ,  সম্পূর্ণভাবে নিরক্ষর ।  ভালেরো নামের এক কিউবান যে কিনা ডাকঘর এবং টেলিগ্রাফ অফিসের দায়িত্বে ছিল ,  সে ছিল তাদের দলে ।  আর একজন বাবুর্চিও ছিলেন ,  তার নাম ছিল গার্সিয়া ,  পেশাগত ভাবে রান্না শেখা হয় নি তার ,  কোন অজ্ঞাত অসুখে অন্য কায়িক শ্রমের কাজ করা তার পক্ষে সম্ভব ছিল না ,  তাই সবাই মিলে তাকে রান্নার কাজে নিয়োগ দিয়েছিল ।  তার সাথে চমৎকার এক সম্পর্ক দাড়িয়ে গিয়েছিল আমার ,  যদিও একজন পাচক হিসেবে খুব একটা সফলতা অর্জন সম্ভব হয় মানুষটার পক্ষে ,  অন্তত আমাদের বাড়ীতে প্রায়ই তারা রান্না নিয়ে অভিযোগ আসত ।  কিন্তু আমি তাকে খুবই পছন্দ করতাম ।   গার্সিয়া ছিলেন নিরক্ষর ।  
নিরক্ষর ? 
আমার শৈশবে বিরানের সমস্ত বাসিন্দাদের মাঝে শতকরা ২০ ভাগ মানুষও লেখাপড়া জানতেন না ।   সেই সময়ের অভিজ্ঞতাই আমাকে আজ বুঝতে শিখিয়েছে অশিক্ষিত একজন মানুষ জীবনে কত বঞ্চনার শিকার হয় ।  
নিরক্ষর একজন মানুষ কে ?  সেই মানুষটি যার অবস্থান আমাদের সমাজের সবচেয়ে নিচু স্তরে ,  যার প্রেমিকার কাছে চিঠি লেখার জন্য একজন বন্ধুর সাহায্য নিতে হয় ।  বিরানের যারা লেখাপড়া জানত না ,  অন্যদের সাহায্য নিয়ে প্রেমপত্র পাঠাত ।  তারা সেই পত্রলেখকের সামনে যেয়ে এইতাও বলত না ,  লেখ -  আমি কাল রাতে তাকে স্বপ্নে দেখেছি ,  তার জন্য ক্ষুধা - তৃষ্ণা উবে গেছে ,  মানে যে কথাগুলো তারা বলতে চায়ত ,  বরং তার বদলে পত্রলেখককে বলত ,  তোমার যেমন মনে হয় তেমন কিছু লিখে দাও ,  যাতে সে আমার প্রেমে পড়ে ! 
আমি বাড়িয়ে বলছি না !  সেই সময়ের ঘটনাপ্রবাহ এমনই ছিল ।  
আপনার কি সেই সময়ে স্পেনের গৃহযুদ্ধ নিয়ে কোন তর্ক - বিতর্ক মনে পড়ে ? 
১৯৩৬ সালে যখন যুদ্ধ শুরু হয় তখন আমি আবাসিক ছাত্র হিসেবে সান্তিয়াগো  দ্য ক্যুবার এক স্কুলে ছিলাম ,  বয়স হয়ত তখনো দশ ছোঁয় নি ,  গরমের ছুটিতে বাড়ী আসতাম - 
 এমনই একসময়ে যখন ছুটিতে বিরানে ছিলাম ,  লেখতে পড়তে শিখে গেছি ততদিনে ,  গার্সিয়া নামের সেই পাচক বন্ধু আমাকে খবরের কাগজ পড়ে শোনাতে বলে ,   যে কিনা ছিলা প্রজাতান্ত্রিকদের পাড় সমর্থক ।  আমি বোঝার চেষ্টা করতাম কেন সে একপক্ষকে এমন পাগলের মত ভালবাসে ।  আসলে তাকে খবরের কাগজ পড়ে শোনাতে শোনাতেই দশ বছরে পা দেবার আগেই স্পেনের যুদ্ধ সম্পর্কে আমার কিছুটা জানা হয়ে যায় ।  প্রতিদিনই বেশ কটা খবরের কাগজ পর হত তার জন্য ,  তাদের নাম ছিল ইনফরমাশিওঁন ,  এল মুন্ডো ,  এল পাইস্‌ এল দিয়ারিও দ্য ক্যুবা ,  যদিও প্রধান খবরের কাগজ ছিল দিয়ারিও দে ল্য মারিনা ।  
হাভানা থেকে আসত দিয়ারিও দে ল্য মারিনা  ? 
সেটি আসলে গোটা দেশে চলত ,  স্বাধীনতা যুদ্ধ এবং বিপ্লবের কারণে এটি ছিল স্প্যানিশ বিরোধী ,  রবিবারে এর বিশেষ সংখ্যা আসত ,  যা ছিল বেশ জনপ্রিয় ,  মোটাসোটা ,  বিজ্ঞাপনে ভরা ।  ম্যানুয়েল গার্সিয়ার কাঠের বাড়ীতে সেটি পৌঁছানোর পরপরই আমি আগা থেকে গোঁড়া পড়ে শোনাতাম ।  বিদ্রোহীদের সেখানে যদিও কেবল ছাপার অক্ষরে বিদ্রোহীই বলা হত ,  কিন্তু সেটি ছিল প্রশংসারই নামান্তর ।  
ফ্রাঙ্কোর পক্ষে যারা ছিল তাদের কি বলা হত ? 
 জাতীয়তাবাদী ।  আর অন্যদের বলা হত রেড ,  লিটল রেড ইত্যাদি ।  তাদের প্রজাতন্ত্রী নামেও লেখা হত ।  এটিই ছিল বিরানে আসা সবচেয়ে ওজনদার খবরের কাগজ ,  যা আমাকে প্রায়ই গার্সিয়াকে পড়ে শোনাতে হত ,  যদিও অন্যান্য কাগজও আসত কিন্তু এটিতেই স্পেনের খবর সবচেয়ে বেশী থাকত । 
যুদ্ধের শুরু থেকেই সেই কারণে আমার মনে আছে ,  যেমন প্রজাতন্ত্রীদের হাতে তেরুয়েলের পতন ! 
আর ইবরো রণাঙ্গনের কথা ? 
সেটা ছিল প্রায় শেষের দিকে ।  
মাদ্রিদের যুদ্ধ ? 
মাদ্রিদের দখল নিয়ে মনে পড়ে ।  প্রজাতন্ত্রীরা গুয়াদালাখারাতে মুসোলিনির সৈন্যদের বেশ একহাত নিয়েছিল ।  পরে তারা তেরুয়েল দখল করে নেয় ।  আরও নানা সব রণাঙ্গনের খবর ।  সেই দুর্গটার নামে যেন কি ছিল যেখানে ফ্রাঙ্কোর সেনারা আটক ছিল ? 
টলেডোর আলকাজার দুর্গ ।  
আলকাজার যুদ্ধের সব ঘটনা গার্সিয়াকে পড়ে শোনাতাম ,  এবং আসলে আমি  তার পক্ষে চলে গেছিলাম ,  তাকে উৎফুল্ল রাখার জন্য নানা জায়গার টুকরো টুকরো খবর জোড়া লাগিয়ে পরিবেশন করতাম যা ছিল প্রজাতন্ত্রীদের জন্য ভালো খবর !  এইভাবেই বিরান চলছিল স্পেনের যুদ্ধ নিয়ে । 

আপনার বাবা কি সেই যুদ্ধ নিয়ে কোন আগ্রহ দেখাতেন না নির্লিপ্ত ছিলেন ? 
বাবা প্রজাতন্ত্রের বিপক্ষে ছিলেন ।  
বিপক্ষে ? 
হ্যাঁ ,  এমন অনেকেই ছিল সেখানে ।  আসলে বিরানের স্প্যানিয়ার্ডের মাঝে অধিকাংশই প্রজাতন্ত্রের বিরুদ্ধে ছিল ।  কিন্তু সেখানে অন্য দলটাও ছিল যারা শেষ নিঃশ্বাস পর্যন্ত প্রজাতন্ত্রী ছিলেন ।  মাঝে মাঝেই এই দুই দলের মাঝে ডমিনো  খেলা চলত ,  এক আদর্শের বিরুদ্ধে আরেক আদর্শ ।  
ডমিনোর যুদ্ধ ? 
এভাবেই দুই পক্ষের মানুষগুলো একসাথে কিছু সময় কাটাত ।  অনেকটা গুয়ারেসচির বিখ্যাত উপন্যাস ডন ক্যামিলোর মত ,  যেখানে দুই পক্ষ ছিল পাদ্রী আর কম্যুনিস্টরা ।  
তবে আমি জানতে পারি নি স্কুলে থাকার সময় গার্সিয়াকে কে খবর পড়ে শোনাত ।  তার তো কোন রেডিও ছিল না ।  
তাহলে আপনার স্পেনের গৃহযুদ্ধ নিয়ে সম্যক ধারণার জন্য ম্যানুয়েল গার্সিয়াকেই আমাদের ধন্যবাদ জানানো উচিত - 
হ্যাঁ ।  এভাবেই সেই গৃহযুদ্ধের স্মৃতি আমার মাঝে এত তাজা ,  এর পরে ২য় বিশ্বযুদ্ধের সময়ও যখন প্রজাতন্ত্র এবং পশ্চিমাদের গণতন্ত্রের  (  এই গণতন্ত্রের পাশে অবশ্য আমি একটি বিশেষ জিজ্ঞাসাবোধক চিহ্ন রাখব )  তত্ত্ব নাৎসিদের হত্যা - দমন -  দখলের মুখোমুখি হল ।  
স্পেনে আসলে কি ঘটেছিল এবং কেন স্প্যানিশ প্রজাতন্ত্রের পতন ঘটেছিল ,  পশ্চিমারা আসলে কি কারণে  এখানে কোন রকম উদ্যোগই নিল না ?  এবং হিটলার -  মুসোলিনির যৌথ মহড়া চলল যুদ্ধের প্রায় শুরু থেকেই ,  এই জিনিসগুলির অর্থ কি ?  এই জিনিসগুলিও বিশ্বযুদ্ধ ঘটাতে ভূমিকা রেখেছে । 
প্রথম দিকে যুদ্ধ ঘটেছে স্পেনে ,  সেখানে ছিল ডান   (  হিটলার এবং মুসোলিনির মদদপুষ্ট জাতীয়তাবাদীরা )   এবং বামেরা ,  যার ছিল কিছুটা গণতন্ত্রঘেষা ।  স্পেন তখনো সত্যিকার অর্থে শিল্পসম্পদে সমৃদ্ধ হয় নি ,  উপনিবেশের টাকা দিয়েই তারা চলেছে যুগের পর যুগ ।  সেই সময়ে বামদের ঐ ধারণাই ছিল তাদের সেই সমাজের পক্ষে বিশাল অগ্রসর কিছু ,  যা হয়েছিল বেশ জনপ্রিয় ।  স্প্যানিশরা খুবই সংগ্রামশীল এক জাতি ।  
যুদ্ধে দুই পক্ষেরই ব্যপক রক্তপাত ঘটতে লাগল ,  এমনকি তারা পাদ্রীদেরও খুন করেছিল ।  সেই সময়ে আমার স্কুলের স্প্যানিশ শিক্ষকেরা যুদ্ধ নিয়ে বয়ান দিত ,  তারা ছিল জাতীয়তাবাদী ,  বা আরো শুদ্ধ করে বলে ফ্রাঙ্কোর সমর্থক ।  তারা আমাদের কানে ঘণ্টা বাজানোর মত বলে যেত  যুদ্ধে প্রজাতন্ত্রীদের তাণ্ডব ,  নৃশংসতা ।  কিন্তু তারা ফ্রাঙ্কোর সৈন্যদের গণহত্যা সম্পর্কে কিছু বলত না ।  আর স্পেনের গৃহযুদ্ধ ছিল ইতিহাসের এক রক্তাক্ত অধ্যায় ,  দুই পক্ষই শত্রুর শেষ দেখে নেওয়ার শপথ নিয়েছিল ।  
যুদ্ধ শেষের পর আমার এক শিক্ষক কত  মানুষ যে ফ্রাঙ্কোর সেনাদের হাতে খুন হয়েছে তার বিশাল ফিরিস্তি দিতেন ।  যুদ্ধের সময় তিনি হাসপাতালের সাথে যুক্ত ছিলেন ।  তার কাজ ছিল ফায়ারিং স্কোয়াডে গুলি করে মারা হাজার হাজার মানুষের  (  কত হাজার কারো জানা নেই )   দেহ পুঁতে ফেলার পূর্বে তারা জীবিত না মৃত তা পরখ করে দেখা ।  এই কাজ তাকে সম্পূর্ণ বিধ্বস্ত করে ফেলেছিল ।  
এখন পর্যন্ত আমি কেবল স্মৃতি ঘেঁটে কথা বলছি ,  পরে অবশ্য এই বিষয়টি নিয়ে অনেক পড়েছি কিন্তু এখানে বলছি সেই কৈশোরে আমি কি জানতাম  ।  
১৯৩৮ সালে এব্রোর যুদ্ধের পরপরই সব শেষ হয়ে যায় ,  সেই ঘটনা নিয়ে অনেক চলচ্চিত্র হয়েছে ,  লেখা হয়েছে অসংখ্য বই ।  কিন্তু খবরের কাগজ ১০ বছরের এক বালককে তখন দেখিয়েছিল কি করে যুদ্ধ আরম্ভ হয়েছিল ।  
আপনার কি মনে হয় ,  সেই ছোট্টকালে স্পেনের গৃহযুদ্ধ নিয়ে জানার আগ্রহ পরবর্তী জীবনে প্রভাব ফেলেছে ? 
অবশ্যই !  আন্তর্জাতিক বিষয়ের একটা আলাদা গুরুত্ব থেকেই যায় ।  আর সব বালকই যুদ্ধ পছন্দ করে ।  আমিও সবার মতই সিনেমা বিশেষ করে ওয়েস্টার্ন এবং অন্যান্যগুলোতে মজে ছিলাম ।  
সেই সময়ে তারা তো ব্যপক বর্ণবাদী ছিল ,  বিশেষত রেড ইন্ডিয়ানদের ক্ষেত্রে ? 
আমরা তখন কাউবয়দের সমস্ত কিছুই মুগ্ধ হয়ে গিলতাম ।  যদিও খানিকতে বড় হবার পর সেই এক জিনিসকেই হাসির খোরাক হিসেবে দেখেছি -  তাদের একজনের আরেকজনকে কাঁধের উপর দিয়ে ছুড়ে ফেলা ,  লাল হুইস্কির বোতল !  সবকিছু আমার খুব মনে পড়ে ,  রিভলভারের গুলী কখনোই শেষ হত না ,  যদি না গল্পের প্রয়োজনে তা শেষ হবার দরকার হয় ।   সেই আমলে মেশিনগান না থাকলেও গোলাগুলির অভাব হত না  আর ঘোড়ায় চড়ে পালানর সময় কারো বুলেট শেষ হয়ে গেলে সে একটা গাছে ডাল ঠিকই পাকড়িয়ে ফেলত ।  
সব বালকেরাই এই সিনেমাগুলো দেখত ।  ছেলেরা জন্মের পরপরই হিংস্রতা দেখার জন্য হয়ত প্রস্তত থাকে ।   যাই হোক ,  যুদ্ধ সম্পর্কে এত এত খবর পড়ার পর  সেই  জানা জগত যেন পাল্টে গেল ।  
এর পরপরই শুরু হল দ্বিতীয় বিশ্বযুদ্ধ
আমার মনে আছে ঠিক কোন দিন যুদ্ধ শুরু হয়েছিল ,  ১৯৩৯ সালের ১ সেপ্টেম্বর ।  তখন হয়ত আমি তের ছুয়ে ফেলেছি ,  এই নিয়ে অনেক পড়তাম ।  রুওরের দখল ,   অস্ট্রিয়ার সীমানা বাড়ানো ,  সুডেটেনল্যান্ডে জবরদখল ,  মলোটভ - রিবেনট্রপ চুক্তি ,  পোল্যান্ড আক্রমণ ইত্যাদি নিয়ে পড়লেও সবটা বুঝতাম না ।  যদিও সময়ের সাথে সাথে জেনেছিলাম প্রায় সবকিছুই ।  
মূল যুদ্ধসহ ১৯৩৯ থেকে ১৯৪৫ পর্যন্ত কি কি ঘটেছিল তার প্রায় সবই মনে আছে ,  বিশেষ করে যখন জাপানে আণবিক বোমা ফেলা হল ।  এই বিষয় নিয়ে অনেক অনেক কথা বলতে পারি কারণ আমার আগ্রহ রয়েই গেছে সেই অধ্যায় নিয়ে ।   কিন্তু তারও আগে যখন কেবল স্কুলে যাওয়া শুরু করেছি তখন শুরু হয়েছিল ইথিওপিয়ার যুদ্ধ ।  
ইথিওপিয়ার যুদ্ধের কথাও আপনার খেয়াল আছে ? 
আছে ,  সেই সময়ে ছোট ছোট বিস্কিট কিনলে পাওয়া যেত যুদ্ধের বিশেষ কার্ড ,  সেগুলোর নাম ছিল আবিসিনিয়ায় ইতালিয়ানরা ! 
তাহলে সেটিকে বলা হত আবিসিনিয়ার যুদ্ধ ? 
সেই সময়ে তাই বলা হত ।  বিস্কিটগুলো কিনলে নানা ধরনের কার্ডের একটা সংগ্রহ গড়ে উঠত ,  যদিও কয়েক ধরনের কার্ডের দেখা প্রায় পাওয়ায় যেত না ।  আমার মনে হয় ,  কিছু কখনোই প্রিন্ট করা হয় নি ,  যাতে সেগুলো পাওয়ার লোভে বিস্কিট কিনতে কিনতে শিশুরা তাদের বাবা - মাকে ফকির বানিয়ে ফেলতে পারে ! 
সেই সমস্ত কার্ড সংগ্রহ করে তাদের নিয়ে খেলতে খেলতে বলা যায় আবিসিনিয়ার যুদ্ধ নিয়ে আমি ছোটখাট বিশেষজ্ঞ বনে গেছিলাম । 
সান্তিয়াগো দ্য ক্যুবাতে থাকার সময়ে আমাদের সেই কার্ডের খেলা জমে উঠেছিল ,   জমা করা কার্ডের স্তুপ থেকে একটা আরেকটার উপর উড়িয়ে নিয়ে ফেলতে পারলে সেই কার্ডটির মালিক বনা যেত ।   কার্ডের চিহ্ন ,  বাতাসের গতি পরীক্ষা ইত্যাদির মাধ্যমে নিজস্ব কিছু কৌশল বাহির ক্রেছিলেম ফলে লাগাতার জিতেই যেতাম ।  কত কার্ড যে জিতেছিলাম তার লেখাজোখা ছিল না ।  
এখনো খুব স্পষ্ট মনে করতে পারি সেই কার্ডের রঙ এবং তাদের গায়ে ছাপানো চরিত্রগুলোর চেহারা ,  সব বালকেরাই সেই সেট সম্পূর্ণ করার জন্য চেষ্টা করেই যেত কিন্তু তা কোনদিন সম্ভব হয় নি ।  
সবসময়ই কিছু কার্ড বাকী থেকে যেত ? 
কিছু কিছু কার্ড কোনদিনই হয়ত ছাপা হত না ,  যাতে মানুষ সবসময়ই বেশী করে বিস্কুট কিনে যায় সেই বিশেষ কার্ড পাবার জন্য !  ক্যাপিটালিজম !   আমার নিজেরও কোন সম্পূর্ণ সেট ছিল না ।  
একদিন এক বালক এসে তার নেপোলিয়ান বোনাপার্টের চমৎকার একটা অ্যালবাম দেখায় ,  সেই বিস্কুটের কার্ডের মত পাতলা কার্ডবোর্ডে ছাপা নয় ,  অনেক দামী বিশেষ ধরনের কাগজে ,  ফলে সেগুলকে দেখতে অনেকটা আলোকচিত্রের মতই লাগে এবং তার সংগ্রহে ছিল সম্পূর্ণ সেট !  সে আমার সাথে সেই অ্যালবামটি বিনিময় করতে চাইল ,  বদলে নিবে আমার সংগ্রহে সেই কয়েকশত কার্ড ।  সাথে সাথে রাজি হয়ে গেলাম ,  নেপোলিয়নের সেও অ্যালবাম ছিল অনেকটা গুপ্তসম্পদের মতই !  সেটি আমার সংগ্রহে এখনো আছে ,  এইতো কদিন আগেই ইয়সেবিও লিয়েল  ( ঐতিহাসিক )  সেগুলো দেখে গেলেন । 
তাহলে যুদ্ধ নিয়ে আপনি আসলেই উৎসাহী ছিলেন ? 
বাইবেলে কিন্তু বেশ কবার এমন নাটকীয় যুদ্ধ ,  নাটকীয় ঘটনার বর্ণনা রয়েছে ।  স্কুল জীবনের শুরু থেকেই সেই তথাকথিত পবিত্র ইতিহাসের কাহিনী ক্লাসে পড়ানো হত -  ব্যবিলনের শাস্তি ,  ইহুদীদের দাসত্ববরণ ,  লোহিত সাগর অতিক্রম ,  জশুয়ার জেরিকোর দেয়াল ভাঙ্গা ,  স্যামসনের আসুরিক শক্তি ,  টেন কমান্ডমেন্ট ,  সোনার বৃষমূর্তিকে দেবতা রূপে পূজা করা -  -  -  আমার মোনকাদা ব্যারাকে আক্রমণের জন্য বিচারে বলেছিলাম  History will Absolve me   ,  সেটি ছিল আসলে এক সোশ্যালিস্ট দর্শনের রূপক ,  ের মাধ্যমে আমি বলতে চেয়েছিলাম আমরা সোনার বৃষমূর্তিতে বিশ্বাস করি না ।  তবে সেই বিচার ছিল ১৯৫৩ সালের ঘটনা ,  আর আমরা এখন কথা বলছি ১৯৩৬ নিয়ে যখন আমার বয়স হয়ত ১০ ! 
কিন্তু আবিসিনিয়ার যুদ্ধ শুরু হয়েছিল স্পেনের যুদ্ধেরও আগে ,  তার মানে আপনার বয়স আরও কম ছিল ? 
ঠিকই ,  আবিসিনিয়ার যুদ্ধ খানিকটা আগেই শুরু হয়েছিল ,  তখন আমি সেকেন্ড গ্রেডে পড়তাম ,  বয়স ছিল মনে হয় ৯ ।   আমি তো খানিক আগেই বললাম যুদ্ধ নিয়ে আগ্রহের কারণেই নেপোলিয়নের সেই অসাধারণ অ্যালবাম আমার সংগ্রহে এসে ছিল ।  সেগুলোর ছবি আমি বারংবার দেখতাম  ,  বিশেষ করে আর্কোল যুদ্ধের সবচেয়ে গুরুত্বপূর্ণ মুহুতে যখন নেপোলিয়ন স্বয়ং পতাকা নিয়ে সেতু অতিক্রম করে সৈনিকদের উদ্দেশ্য আহ্বান করলেন -  তোমাদের জেনারেলকে অনুসরণ কর !  তা বিশ্বের যে কোন বালককে অভিভূত করবে ।  সেখানে অন্যান্য যুদ্ধসহ নেপেলিয়নের জীবনের মূল ঘটনাগুলো প্রায় সবই ছিল ,  ছবির মাধ্যমে ।  সেটি ছিল এক অনন্য বিনোদন আর কয়েকজন নেতার আমি অন্ধভক্ত ছিলাম বিশেষ করে হানিবাল এবং আলেক্সান্ডারের ও সেইসব ব্যক্তিত্বের যাদের কথা স্কুলের ইতিহাসের বইতে লেখা থাকত ।  
বারাবার মনে করতাম হানিবাল রোম জিতে নিলে বেশ হত ,  কিন্তু  কেন এই সমর্থন তা বোঝা হয়ে ওঠে নি ,  হয়ত তার হাতির পিঠে চেপে আল্পস পর্বত অতিক্রমের কাহিনী ভাল লাগত ,  হয়ত উনি আন্ডারডগ ছিলেন তাই !  স্পার্টানদের মাত্র ৩০০জন নিয়ে যুদ্ধের কাহিনীও খুব পছন্দ করতাম ।   বলতেই হবে ,  আমি এখন মনে করি সেই নেপোলিয়নের অ্যালবাম যে কোন ওয়াইল্ড ওয়েস্ট চলচ্চিত্রের চেয়ে অনেক অনেক গুণ ভাল ছিল ।  
আপনি যোদ্ধা ও সেনাপতিদের পছন্দ করতেন ? 
সব ছেলেরাই করে !  এটি শুরু হয় ধর্মের ইতিহাস দিয়ে ।   ওল্ড টেস্টামেন্টে এমন জিনিসে ভরা -  নূহের নৌকা ,   বন্যা ,  ৪০ দিনের একটানা বৃষ্টি ,  এবং জেনেসিসে বলা হয়েছে বন্যার পরে নূহ আঙ্গুরের বাগান তৈরি করে ,  আঙ্গুর থেকে ওয়াইন তৈরি করে একদিন মাত্রাতিরিক্ত পান করে মাতলামি করায় তার এক বংশধর তাকে উপহাস করেছিল ।  এত নূহ ক্রুদ্ধ হয়ে অভিশাপ দেয় ,  ফলে সে দাসে পরিণত হয় এবং গায়ের চামড়া হয়ে যায় ঘোর কৃষ্ণবর্ণের ।  
 বাইবেলের এইখানে আমার মনে হয় চার্চের সংশোধন আনতে হবে ,  কারণ এই ঘটনায় মনে হচ্ছে কালো হওয়া ঈশ্বরের পক্ষ থেকে  এক ধরনের অভিশাপ !  যেমন নারী হওয়াও অভিশাপ এবং শাস্তি ।  
আপনি  ক্যাথলিক চার্চকে এই ব্যাপারে বাইবেল সংশোধন করতে বলছেন ?  
আমি বলছিনা চার্চকে এই বিশ্বাসের ব্যাপারে বইয়ের কথা পরিবর্তন করতে হবে কিন্তু পোপ ২য় জন পল অত্যন্ত সাহসিকতার সাথে বলে গিয়েছিলেন বিবর্তনের তত্ত্ব কিন্তু সৃষ্টিতত্ত্বের শত্রু নয় ।  
আমি অনেক সময়ে বিশপ এবং কার্ডিন্যালদের সাথে কথা বলেছি এই ব্যাপারে ।  এইখানে মূল বিষয় দুই টা ,  আমি বিশ্বাস করি যে সংগঠন ২০০০ বছর ধরে তাদের কর্ম এবং প্রচার চালিয়ে আসছে তারা অবশ্যই নারীদের সমতা দিবে ,  নারীদের সমস্ত পাপকাজের হোতা হিসেবে অপরাধী বলে মনে করবে না ।  এবং কালো হওয়া যে অভিশপ্ত এই ধারণা থেকে বেরিয়ে আসবে ।  
আপনিও নিজেও প্রথম বিদ্রোহ বাবার সাথেই করেছিলেন তাই না ? 
আমি আসলে বাবার বিরুদ্ধে বিদ্রোহ করি নি ,  তার মত একজন সহৃদয় মানুষের সাথে এটি করা সম্ভবও ছিল না ।  আমি কতৃপক্ষ ব্যবস্থার বিরুদ্ধে লড়েছিলাম ।  
আপনার কতৃত্বপরায়ণতা ভাল লাগে না ? 
এটির পিছনে অবশ্যই ইতিহাস আছে ।  এমনি এমনিই দশ - বারো বছর বয়সে এটি হঠাৎ করে আসে নি ,  কারণ এর অনেক বছর আগেই হয়ত ছয় অথবা সাত বছরেই সেই প্রতিবাদ শুরু হয়েছিল ।  
আপনার শৈশবের আর কোন স্মৃতি বেশী দোলা দেয় ? 
অনেক কিছুই মনে পড়ে ,  তাদের মাঝে কিছু কিছু ঘটনা অবশ্যই আমার মানসিক গড়নের পিছনে বড় ভূমিকা রেখেছে ।   কিন্তু আমার শৈশবে মৃত্যু কোন কালো আঁচড় রেখে যায় নি ,  যদিও আমার এক খালা ,  আন্তোনিয়া ,  সন্তান প্রসবের সময় মারা যান ,  তখন আমার বয়স তিনও হয় নি কিন্তু পরিবারের সবার মাঝে সেই গাঢ় বিষাদ মনে পড়ে ।  তিনি মায়ের বোন ছিলেন এবং তার স্বামী ,  সোতো ,  বাবার সাথে বিরানে কাজ করতেন ।  বাড়ীতে ঢোকার আগ পর্যন্ত সেই ছোট নোংরা রাস্তা ধরে মহিলাদের কান্নাকে সঙ্গী করে হাঁটার কথা মনে পড়ে ,  কিন্তু এর মূল কারণ ধরতে না পারায় সেই ঘটনা আমার ওপর এমন কোন প্রভাব ফেলে নি ,  মৃত্যু সম্পর্কে আমার কোন ধারণা ছিল না ।  
প্রথমবারের মত বাস্পশকট দেখার কথাও খুব মনে পড়ে ।  এর বিশাল চাকা ,  প্রচণ্ড গর্জন ,  প্রবল শক্তি ,  তীক্ষ হুইসেল -  সব মিলিয়ে ছিল দর্শনীয় এক জিনিস ।  তারা আঁখ তোলার জন্য আসত ,  আর আমি ভেবেছিলাম বিশালাকার দৈত্যসব !  
 ৭ বা ৮ বছর বয়সে প্রাইমারী স্কুলে পড়ার সময় অনেককে বারবেরান এবং কোল্লারের ফ্লাইট নিয়ে কথা বলতে শুনি ।  তারা ছিলেন দুজন স্প্যানিশ বৈমানিক যারা আটলান্টিক পাড়ি দিয়ে মেক্সিকোর দিকে যাচ্ছিল ।  স্থানীয়রা বলত ,  তারা নিশ্চয়ই বিরানের উপর দিয়ে উড়ে গেছে ।  যদিও বিমানযাত্রা শেষে তাদের কোন খবর পাওয়া যায় নি ,  আজো মানুষেরা তর্ক করে তাদের সাগরে পতিত হবার সম্ভাব্য স্থান নিয়ে ।  কিন্তু এই অসমসাহসী দুইজন মানুষ ,  যারা একরত্তি বিমানে চড়ে মহাসাগর অতিক্রমের সাহস দেখিয়েছিল ,  তাদের আর কোন চিহ্নই মিলে নি ।  সেই ছোট্ট আকাশযানে তারা কয় ট্যাঙ্ক জ্বালানী নিয়েছিল তা আমার কল্পনায় ধরে না ,  কারণ সেই যুগে জ্বালানী নেবার একটা উপায়ই ছিল ।  তার স্পেন থেকে রওনা দিয়ে আটলান্টিককে পরাভূত করে কিউবায় অবতরণ করে ।  এবং কিউবা থেকে মেক্সিকোর উদ্দেশ্য যাত্রা শুরু করে এবং উধাও হয়ে যায় ।  
শিশুকাল থেকেই হারিকেন ,  সাইক্লোনের সাথে বড় হয়েছি ,  চার - পাঁচ বছর বয়সের এক প্রবল ভূমিকম্পের স্মৃতি মনে খুব দাগ কেটে গেছিল ,  আমাদের সারা বাড়ী পেকে যাচ্ছিল তাতে ,  ভিতরের সবগুলো প্রাণীসহ !   প্রকৃতির এই জিনিসগুলো নিঃসন্দেহে আমার ভিতরে কোন না কোন চিহ্ন রেখে গেছে ।  
আর কি কি জিনিস আপনার ব্যক্তিত্ব গঠনে ভূমিকা রাখতে পারে ? 
একটি বিশেষ সুবিধা এবং এক টুকরো ভাগ্য ।   আমি একজন জমিদার স্থানীয় লোকের পুত্র হিসেবে জন্ম নিয়েছিলাম ,  নাতি হিসেবে নয় !  যদি একটি ধনী পরিবারের নাতি হিসেবে জন্মাতাম তাহলে সোনার চামচ মুখ থাকত প্রথম থেকেই ,  আনার বন্ধু ,  বেড়ে ওঠা সব কিছুর মাঝেই অন্যদের চেয়ে বড় এই জিনিসটা থাকত ।  কিন্ত আমি জন্ম নিয়েছিলাম সেই ক্ষণে এবং স্থানে যেখানে সবাই ছিল দরিদ্র ,  খামারের শ্রমিকরা  ।  কিংবা আমার নিজের পরিবার ,  মায়ের দিক থেকে ছিল অতি দরিদ্র ,  বাবার চাচাতো ভাইয়েরা ,  যারা গালিসিয়া থেকে এসেছিল ছিলেন দরিদ্র ,  এবং বাবার দেশের পরিবারও ছিল দারিদ্র জর্জরিত ।  
কোন সন্দেহ নেই যে জন্মস্থানটিই আমার উপরে সবচেয়ে বেশী ভূমিকা রেখেছে ,  যেখানে আমি বড় হয়েছিলাম সমাজের সবচেয়ে নিচু স্তরের চমৎকার মানুষগুলোর সাথে ।  সেই বেকার নিরক্ষর লোকটার কথা মনে পড়ে যে আঁখ ক্ষেতের ধারে কাজের সন্ধানে দীর্ঘ লাইনে দাড়িয়ে থাকত ,  খর তাপে তার জন্য এক গ্লাস জল বা মাথার উপরে একটু ছায়ার ব্যবস্থা কেউ করত না ,  মিলত না নাস্তা ,  দুপুরের খাবার বা কোন পরিবহন ।  
সেই নগ্ন পায়ের বাচ্চাদের কথা কিছুতেই ভুলতে পারি না যারা ছিল আমার খেলার সাথী ।  যাদের সাথে আমি বেড়ে উঠেছি তাদের সবাইই ছিল দারিদ্রের সন্তান ।  মাঝে মাঝে আমি পরিবারের উদ্বৃত্ত খাবার একটা বড় পাত্রে করে সবার জন্য নিয়ে যেতাম ।  নদীর তীরে ঘুরতাম আমরা ,  পায়ে থেতে বা ঘোড়ার পিঠে ,  সাথে কুকুর ছিল ,  সবখানেই ঘুরতাম ,  খামোখায় পাথর ছুড়তাম ,  পাখি শিকার করতাম  (  খুবই জঘন্য একটা কাজ ছিল যা কিনা গুলতির মাধ্যমে করা হত )  । 
কিন্তু পরবর্তীকালে সান্তিয়াগোতে এবং হাভানাতে আমি বিশেষ ধরনের স্কুলে পড়ার সুবিধা পায় যা সাধারণত ধনীদের জন্যই বরাদ্দ ছিল ।  
তাহলে তাদের সাথে  বাসও করতেন ? 
তারা সকলেই ছিল ধনী মানুষের সন্তান ।  তারা আমার স্কুল বন্ধু ছিল ,  আমরা একসাথে খেলতাম কিন্তু সত্যিকার ভাবে কোন অভিজাত এলাকায় তাদের সাথে বসবাসের অভিজ্ঞতা আমার ছিল না ।  
স্কুলে আমাদের কাজই হয় খেলা ,  না হয় পড়া ,  আর ঘোরাঘুরির বাহিরে কিছু ছিল না ।  আমি নানা ধরনের খেলায় উৎসাহী ছিলাম আর সেই সাথে পর্বতারোহণ করতাম ,  চমৎকার শখ এগুলো ।  
সমুদ্র সৈকতে কাছে এক জায়গায় সাঁতারের জন্য নানা পাম গাছ ও অন্যান্য জিনিস দিয়ে ঘিরে রাখা হয়েছিল হাঙরের ভয়ে !  হাঙর খুবই বিপদজনক ছিল তবে অতটা নয় ,  মানুষ যতটা ভাবে ।  আর সেখানেই ছিল ঝাঁপ দেবার জন্য ডাইভিং বোর্ড ,  তিনটা !  আমার হয়ত একজন ডাইভার হতে পারতাম ,  কারণ মনে পড়ে প্রথমবার সেখানে গিয়ে খানিকটা অন্যদের চ্যালেঞ্জ ছুড়ে দেবার জন্যই তরতর করে সবচেয়ে উঁচু বোর্ডটিতে যেতে দিলাম এক ঝাঁপ !  তাও ভাল ,  ঝাঁপ দেবার সময়ে পা নিচের দিকে রেখেছিলাম ,  মাথা নয় !   বোর্ডটি আসলেই বেশী উঁচুতে ছিল আর আমি বিন্দুমাত্র চিন্তা না করে ঝাঁপিয়ে পড়লাম ! 
সাঁতার জানা ছিল ? 
বিরানের যাদের সাথে সারাদিন টো টো করে বেড়াতাম তাদের সাথেই সেখানের পুকুরে আর নদীতে সাঁতার শেখা হয়ে গিয়েছিল ,  যদিও নিচের বয়স তখন কত তা আর মনে নেই ।  
আপনার সেই বন্ধুরা ,  দারিদ্রের সন্তানেরা ? 
হ্যাঁ ,  আমার বন্ধুরা ,  আমার খেলার সাথীরা ।  আসলে বুর্জোয়া সংস্কৃতি আমার ভিতরে আসে নি ,  কারণ বাবা ছিলেন অত্যন্ত বিচ্ছিন্ন একজন জমিদার ।  তারা প্রায় কোন সময়ই অন্যদের বাড়ীতে বেড়াতে যেত না ,  এবং আমাদের বাড়ীতেও অতিথি ছিল বেশ বিরল ।  ধনিক শ্রেণীর রীতিনীতি বা সংস্কৃতি তাদের মাঝে ছিল না ।  কাজের মাঝেই ডুবে থাকতেন সবসময় ।  আর আমাদের মেলামেশা ছিল সেই মানুষগুলোর সাথেই যারা বিরানের বাসিন্দা ।  
আপনার খেলার সাথীদের মাঝে কোন কৃষ্ণাঙ্গ বালক ছিল ? 
আমাদের পরিবারে কোন সময়ই বলা হয় নি -  ঐ ছেলের সাথে খেলা যাবে না ,  বা ওর সাথে মিশবে না ।  কখনোই না ।  
 আমি প্রায়ই সেই কুঁড়ে ঘর আর সবচেয়ে হতদরিদ্র ছাউনিগুলোর দিকে যেতাম যেখানে হাইতিয়ানরা বাস করত ।  তবে এইজন্য পরে আমাকে শাসনের মুখোমুখি হতে হয় ,  না সামাজিক কারণে নয় ,  স্বাস্থ্যগত কারণে ,  কারণ আমি তাদের ওখানে সেদ্ধ ভুট্টা খেতে যেতাম !  বাবা - মা  আমাকে বলেন এমন করতে থাকলে তারা আমাকে সংশোধনাগারে পাঠাবেন ।  
বিদ্রোহের জন্য ? 
বাবা - মা শুধু বলতেন -  তুমি যদি হাইতিয়ানদের ঐখানে সেদ্ধ ভুট্টা খাও তাহলে সংশোধনাগারে পাঠানো হবে ।  এছাড়াও অন্যান্য কারনেও আমাকে একাধিকবার সেই হুমকি দেয়া হয়েছিল ।  
যখন আমি বিশ্ব সম্পর্কে জানতে - বুঝতে শুরু করি ,  তখন থেকেই জানি গ্রামের সেই শৈশবই ছিল আমার সেরা স্কুল ।  সেই অঞ্চল ছিল স্বাধীন ।  
তবে পরে ,  একজন ধনীর ছেলে হিসেবে শোষণেরও শিকার হয়েছিলাম ।  
কি রকম ? 
বিরানের সেই স্কুলে আমার শিক্ষা জীবন শুরু হয় ,  যেখানে আমার এক বড় বোন এবং বড় ভাই ,  অ্যাঞ্জেলিতা ও র‍্যামন ,  পড়ত ।  যদিও আমার তখনো উপযুক্ত বয়স হয় নি কিন্তু তারা আমাকে সাথে নিয়ে যেয়ে সবচেয়ে সামনের বেঞ্চে বসিয়ে দিত ।  সেখানে ২৫ জনের মত ছাত্র ছিল ,  প্রায় সবাইই অতি দরিদ্র ঘরের ।  আমার ঠিক জানা নেই কি করে লিখতে শিখলাম ,  তবে সম্ভবত অন্য বাচ্চাদের দেখে দেখে ,  যেহেতু আমাকে প্রথম সারিতে বসতে বাধ্য করা হত ।   মনে হয় সেটা ছিল ১৯৩০ সাল
 আপনার বয়স তখন ৪ বছর ? 
চার বছর বয়স !  আমি অন্যদের দেখে ততদিনে পড়তে এবং অল্প বানান করতে শিখেছি ,  শিক্ষক যখন বোর্ডের চক দিয়ে কিছু বোঝাতেন দেখা গেল আমি খেলাতে মগ্ন ,  জমিদারনন্দন যেমন হয় আর কি !  শিক্ষক সবসময়ই আমাদের বাড়ীতে আসতেন কারণ তার খাবার ব্যবস্থা ছিল আমাদের সাথেই ।   আর স্কুলে ছিল সাজার ব্যবস্থা ।  মাঝে মাঝেই বেতের আঘাত ,  মেঝেত নীলডাউন হয়ে থাকা ,  এর সাথে সাথেই সেই খানেই পয়সা বা ভুট্টার দানা ছিটিয়ে দিত ।  
তার উপরে উবু হবার জন্য ? 
তাইই তো !  স্কুলের সেই শারীরিক অত্যাচারের কথা খুব মনে আছে ,  যদিও তা প্রতিদিন হত না ,  এগুলো আসলে ছিল আমাদের ভয় দেখানোর একটি রাস্তা ।  
শারীরিক অত্যাচার ? 
সেই সময়ে আমি মারাত্নক প্রতিবাদী হয়ে উঠেছি ,  এটার পিছনে অবশ্য বিশদ কারণ আছে ।  আপনি চাইলে সেগুলো পরে বলে যাবে ,  তবে সেই জিনিসগুলোই আমাকে একজন বিপ্লবী হিসেবে গড়ে তুলেছে ।  খুব কম বয়সেই আমাকে নিজের সমস্যার সমাধান করতে হয়েছে ,  যার জন্য অন্যায় ও অবিচারের বোধ বুঝতে পেরেছি তখন থেকেই ।   কিন্তু এই ব্যাপারে আমার এখন কথা বলছি নি ,  আর এই নিয়ে আপনি আগ্রহীও হবেন না ।  
আমি খুবই আগ্রহী ! 
পরে হয়ত সেরকম কিছু ঘটনা বলতে পারব ।  কিন্তু যে ঘটনা নিয়ে আমরা কথা বলছি তা হচ্ছে কি কারণে আমি একজন বিপ্লবীতে পরিণত হলাম ?  একজন ধনী লোকের পুত্র হওয়া সত্ত্বেও কোন কোন জিনিস আমার জীবনে প্রভাব বিস্তার করল ?  এবং সেটি এই বিষয় বাদে যে  বাচ্চারা কিন্তু আত্নকেন্দ্রিক ,   বাচ্চারা নিরর্থকও এবং তারা সামাজিক অবস্থান বুঝতে পারে ? 
বিরানের সেই ক্ষুদে স্কুলে আপনিই ছিলেন এক ধনী মানুষের সন্তান ? 
আমার ভাইবোন বাদ দিলে আমি একাই ।  সেখানে আর কেউই ছিলনা যার অপেক্ষাকৃত ধনী ছিল বা একটি দোকানের মালিক ছিল ।  অন্য স্কুল সাথীদের বাবা - মা ছিলেন শ্রমিক ,  হয়তবা কেউ কেউ খুবই অল্প পরিমাণ জমিও মালিক ছিলেন ।  কিন্তু সেই সন্তানেরা ছিল দারিদ্রসীমার সবচেয়ে নিচে বাস করা ভয়াবহ দরিদ্র ঘরের ছেলেমেয়ে ।  
আপনাকে সান্তিয়াগো  পাঠানোর সিদ্ধান্ত কি বাবা - মা নিয়েছিল যাতে অন্য ধরনের সমাজের সাথে ওঠাবসা শুরু হয় ? 
 না ,  এমন চিন্তা মনে হয় তাদের মনে ঠাই পায় নি ।  ছয় বছর বয়সে তারা মাকে সান্তিয়াগো  পাঠিয়ে দেন কারণ স্কুল শিক্ষক তাদের বলেছিলেন আমি খুবই ভাল একজন ছাত্র ।  সেই সাথে বিরানের সেই শিক্ষিকা যার নাম ছিল ইউফ্রেসিয়া ফেলিউ ,  তার সান্তিয়াগোর বাড়ীতে আমার বোন অ্যাঞ্জেলিকা  (  যে ছিল আমার  ৩ বছর ৪ মাসের বড় )  থাকবে ।  যদি আমার বয়স ছয় হয়ে থাকে তার বয়স হয়ত দশ ছুঁই ছুঁই ।  তার সাথে সাথে আমাকেও সেই শহরে পাঠানোর সিদ্ধান্ত নেয়া হল ।  প্রথমে এই খবর শুনে কৌতূহলের আতিশয্যে মাথা ঘুরতে থাকল ,  মহাআনন্দের সাথে চলে গেলাম সান্তিয়াগো । 
 খামারবাড়ি থেকে সরাসরি সান্তিয়াগোর মত শহর দর্শনের অভিজ্ঞতা কেমন ছিল ? 
বর্তমান সময়ের তুলনায় তখনো সান্তিয়াগো ছিল খুই ছোট্ট এক শহর ,  যদিও আমার মনের উপরে এর প্রভাব ছিল বিশাল ।  মনে হয়ে ছিল বিশাল এক মহানগরীতে আসলাম ,  অনেকটা একই অনুভূতির সাথ এপ্রিচিত হয়েছিলাম ষোল বছর বয়সে প্রথমবারের মত হাভানা যেয়ে ।  রাজধানী হাভানা চার - পাঁচ তলা ভবনগুলো নিজের কাছে দানবীয় মনে হত ।  সেই তুলনায় সান্তিয়াগোর  প্রায় সবই বাসভবনই ছিল এক তলা ।  তাই হাভানা দর্শনও মনের উপরে গভীর মুগ্ধতার ছাপ ফেলেছিল ।  যদিও ছয় বছর বয়সে সান্তিয়াগোতে আমি প্রথম বারের মত খোলা বিস্তৃত দিগন্তছোঁয়া সমুদ্র দেখি ।  সারাজীবন পাহাড়ি এলাকার গ্রামে কাটিয়ে সেই অসীম সমুদ্রের রূপ আমাকে স্তম্ভিত করে দিয়েছিল । 
সান্তিয়াগোতে শিক্ষকের বাড়ি কেমন ছিল ?  
তিভলি এলাকায় অবস্থিত এক কাঠের বাড়ি ।   দরিদ্র এলাকায় সরু ,  স্যাঁতস্যাঁতে ,  আঁধারে ঢাকা খুবই ছোট এক বাসভবন যেখানে ছিল ক্ষুদে বসার ঘরে একটি পিয়ানো ,  দুটি শোবার ঘর ,  একটি স্নানের ঘর এবং সিয়েরা মায়েস্ত্রা পর্বতের অপূর্ব দৃশ্য দেখা যায় এমন এক বারান্দা ।    উপসাগরটি ছিল বাড়ীর বেশ কাছে ।  
কাঠের দেয়ালের এবং ভাঙ্গাচোরা টালির ছাদের বাড়িটার সামনে ছিল ধুলোময় এক প্লাজা ,  গাছের অস্তিত্ব চোখ পড়ত না ।  প্রতিবেশী বাড়ীগুলো সবই ছিল এক কামরার ।  পাশের ব্লকে একটি দোকানে নারকেলের মিষ্টি পাওয়া যেত ,  যা আসলে বাদামি চিনির তৈরি ।  সেইখানের বেশ বড় একটি বাড়ীর কথা মনে পড়ে যার মালিক ছিল ধনী ইদি ,  লোকে বলত ইদি দ্য মুর ।  সেই বাড়ীর পিছনেই স্কুল ।  সেখানের কিছু গুরুত্বপূর্ণ ঘটনা এখনো মনে দাগ কেটে আছে ।  এক সময় সৈন্যরা সারা স্কুল দখল করে রেখেছিল কারণ স্কুলের বস ছাত্ররা ছিল মাচেদোর  (  কিউবার স্বৈরাচারী শাসক )  বিরুদ্ধে ।  সেই দখল সময় সৈনিকদের রাইফেলের বাট দিয়ে এক পথচারীকে পিটাতে দেখি ,  মনে হয় সে সৈন্যদের উদ্দেশ্যে কিছু বলেছিল ।  সেখানে বাস করার সুবাদে ঘটনাগুলো চাক্ষুষ দেখা হয়েছিল ।  
তখনকার বাতাসে কেমন যেন একটা উৎকণ্ঠা ঘুরে বেড়াত ,  সৈন্যরা ইচ্ছামত পথচারীদের দার করিয়ে জিজ্ঞাসাবাদ করত ।  অ্যান্তোনিও নামের বিরানের একজন মেকানিককে গ্রেফতার করা হয় ।  শুনেছিলাম সে নিজেকে কম্যুনিস্ট বলে দাবী করার কারণে এই গ্রেফতার পর্বটি ঘটে ।  তার স্ত্রী কারাগারে স্বামীকে দেখতে যাবার সময় আমাকেও সাথে নিয়ে যেত ।  অ্যালামেদা এলাকার শেষ প্রান্তে ছিল সেই ধূসর ,  অন্ধকারাচ্ছন্ন জায়গা ,  অকল্পনীয় নোংরা ছিল তার ক্ষয়ে যাওয়া দেয়ালগুলো ।  সেখানকার জেলার ,  গরাদ ,  বন্দীদের চেহারা মনে হলে বুকের ভেতরটা কেঁপে ওঠে ।  
সান্তিয়াগোর সেই ক্ষুদের বাড়ীতে বৃষ্টি হলেও ছাদ দিয়ে জল ঢুঁকে সবাইকে ভিজিয়ে ছাড়ত ,  এক হিসেবে বাহিরের চেয়ে ভিতরেই বৃষ্টির বেশী তান্ডব অনুভব হত ।  ছাদের ছিদ্রগুলোর নিচে তারা বালতি দিয়ে রাখত জল ধরার জন্য ।  ক্লেদময় জায়গাটিই ছিল আমাদের নতুন বাসস্থান ।  তারই এক ছোট কামরায় বেঁকে যাওয়া পুরনো খাটে থাকতেন শিক্ষিকার বাবা  ,  নেস্টর ।   পাশের কক্ষে তার আরেক বোন ,  বেলেন ,  থাকতেন ।  বেলেন ছিলেন পিয়ানিস্ট এবং সহৃদয় একজন মানুষ ,  কোন তার কোন ছাত্র ছিল না ।  
সেখানে কি বিদ্যুৎ ছিল ? 
ছিল কিন্তু ব্যবহার করা হত খুব কম ।  তেলের বাতিরই প্রচলন ছিল মূলত ,  যেহেতু তাতে খরচ কম পড়ত ।  
কতজন বাসিন্দা ছিল বাড়িটিতে ? 
প্রথমে সেখানে ছিল তিন বোন ,  তাদের বাবা - মা ছিল হাইতির ,  অবশ্য তারা স্কুল ফ্রান্সে না হাইতিতে ছিল তা আমার জানা নেই ।  তাদের একজন হলেন স্কুলের শিক্ষিকা ,  একজন পিয়ানর শিক্ষক  ,  শেষের জন্য ডাক্তার ,  আমরা সেখানে যাবার কিছুদিন পূর্বে তার মৃত্যু হয় ।  মা ছিল না ,  বাবার সাথে উনারা দুই বোনই থাকতেন ।   সেই সাথে আমি এবং অ্যাঞ্জেলিকা ,  সব মিলিয়ে পাঁচ জন ।  বিরানের শিক্ষিকাও ছুটিতে বাড়ি আসতেন ।  পরে তারা গৃহস্থালির কাজকর্ম করার জন্য এসমেরিদাকে নিয়ে আসে ,  যদিও তাকে এক পয়সাও বেতন দেওয়া হত না ,  এই নিয়ে ছিলাম ছয় জন ।  পরে র্যা মন বেড়াতে আসলে আমি তাকে থাকত রাজি করাই ,  তাহলে শিক্ষিকা বাড়ীতে আসলে আমরা মোটমাট সাত জন ছিলাম ।   এক পাত্র থেকেই আমরা সেই পাঁচ বা ছয় বা সাত জন মানুষ খেতাম ।  
কোন সময়ের কথা এইগুলো ? 
 ম্যাচাদোর শাসনের সময়ের কথা ,  সারা দেশে তখন দুর্ভিক্ষের ছোঁয়া ।  আসলে অন্যসব কারণ বাদেও ম্যাচাদোর পতন মানুষে ক্ষুধার কারণেই হয়েছিল ।  আরকিন যুক্তরাষ্ট্র কিউবার জন্মলগ্ন থেকেই  তেমন ব্যবস্থা চালু করেছিল যাতে দ্বীপদেশটি পণ্য উৎপাদনে স্বাবলম্বী না হয়ে তাদের কাছ থেকে আমদানির উপরে নির্ভর থাকে ।  তারা কিউবার কাছ থেকে চিনি কিনলেও তা ছিল বাজারদরের সর্ব নিম্ন দামে ,  আর ১৯২৯ সালে তারা সেই চিনি রপ্তানি উপরেও কোটা আরোপ করে ,  ফলে উপার্জন কমে যেয়ে অর্থনীতির অবস্থা আরও ভঙ্গুর হয়ে যায় ,  ক্ষুধার বীভৎস চেহারা দেখা যায় সারা দেশজুড়ে ।  
সেটি অর্থনৈতিক মন্দা এবং রাজনৈতিক শাসনের কাল ছিল ।   ম্যাচাদো তার জাতীয়তাবাদী কিছু পদক্ষেপের মাধ্যমে অনেক মানুষের সমর্থন নিয়েই যাত্রা শুরু করেছিল ।  সে মানুষের জন্য চাকরি ক্ষেত্রে এবং শিল্প কারখানা গড়ে তুলেছিল কিন্ত এত বেশী কতৃত্বপরায়ণ ছিল যে শীঘ্রই  দমনের রাজনীতি দেখা দেয় সারা কিউবাতে ।  বিশেষ করে ছাত্ররা তার বিরুদ্ধে ছিল ,  হুলিও আন্তোনিও মেইয়া ,  যিনি মাত্র বিশ - একুশ বছর বয়সে কম্যুনিস্ট পার্টি স্থাপন করেন ,  ছাত্রদের ,  খেটে খাওয়ায় শ্রমিকের ,  সর্বোপরি জনসাধারণের জন্য অফুরান ত্যাগের এবং আদর্শের প্রতীক ছিলেন ।  তিনি মেক্সিকোতে খুন হয়ে যান ম্যাচাদোর হুকুমে ।  
মেইয়া ছিলেন একজন অসাধারণ দ্যুতিময় তরুণ ,  হোসে মার্তির পরে কিউবার ইতিহাসের অন্যতম প্রাণপুরুষ ।  সেই সময়েই তিনি শ্রমিকদের জন্য একটি বিশ্ব -   বিদ্যালয়ের কথা বলেছিলেন ।  ছাত্ররা ইতিহাসের এবং প্রিয় মানুষদের উপরে তার দেওয়া ভাষণ শুনতে বিশ্ববিদ্যালয়ে ভিড় করত ।  তার আগেই বিখ্যাত বলশেভিক বিপ্লব ঘটেছিল ১৯১৭ সালে ,  কোন সন্দেহ নেই সেই বিপ্লবের সাফল্য এবং আদর্শ ব্যপক আলোড়িত করেছিল তরুণ মেইয়াকে ,  আর মার্তি ছিলেন তার আদর্শ ।  তাই মার্তির মার্ক্সবাদী বন্ধু কার্লোস বালিনিওর সাথে তিনি কিউবার প্রথম কম্যুনিস্ট পার্টি স্থাপন করেন ।  
১৯৩৩ সালে ম্যাচাদোর পতন ঘটে ,  তাই না ? 
১৯৩৩ সালের আগস্তের তার পতন হয় ,  আর সেপ্টেম্বর থেকেই সার্জেন্ট আপরাইজিং শুরু হয় ,  আমি কেবল সাতে পা দিয়েছি ।   সার্জেন্টরা ম্যাচাদোর অফিসারদের বিরুদ্ধে বিদ্রোহ করে ,  সবাই আণ্ডারগ্রাউণ্ড থেকে বেড়ীয়ে আসে ,  তাদের মাঝে বামপন্থীরা যেমন ছিল ,  তেমচনি ছিল ডানেরাও ,  কেউ কেউ আবার মুসোলিনির ফ্যাসিবাদী ধারণা নিয়েই পরিচালিত হত ,  আসলে সেখানে সব মতবাদের অল্পসল্প ভাগ ছিল । 
বিশ্ব - বিদ্যালয়ের ছাত্ররা স্বৈরাচার বিরোধী আন্দোলনের জন্য একটি সঙ্ঘ গড়ে তোলে ,  যার সদস্যদের মাঝে অনেক বিখ্যাত প্রফেসরও ছিলেন ।  তাদের মাঝ থেকেই র্যা্মন গ্রাউ স্যান মার্টিন নামের  একজন দেহতত্ত্বের প্রফেসের কিউবার রাষ্ট্রপতি নির্বাচিত হন ।  ম্যাচাদোর পতনের তিন সপ্তাহ পরে তার সরকারে অ্যান্তোনিও গুতিয়েরেজকে স্বরাষ্ট্রমন্ত্রীর দায়িত্ব দেওয়া হয় ।   তিনি ছিলে একজনের সত্যিকারের সাহসী তরুণ ,  যে  বিশাল সাহসের পরিচয় দিয়ে সান লুইয়ের সেনা ব্যারাকের পতন ঘটিয়েছিল ।  ম্যাচেদোর বিরুদ্ধে স্বশস্ত্র সংগ্রামে তিনি সবসময়ই অনমনীয় ছিলেন ।   
অ্যান্তোনিও গুতিয়েরেজ ? 
 উনিই প্রথমবারের মত কিউবাতে কিছু আইনের প্রচলন করেন যা মানুষের চিন্তার বাহিরে ছিল ।  শ্রমিকদের জন্য দিনে আট ঘণ্টার কাজের নিয়ম ছাড়াও নানা ধরনের ইউনিয়ন ,  সিণ্ডিকেট এমন কিছু প্রচলনের সাথে সাথে তিনি টেলিফোন কোম্পানিসহ অন্যান্য মার্কিন ব্যবসাকে একই আইনের আওতায় আনেন ।  
আসলে সেই আইনগুলো প্রণয়নের মাধ্যমে তারা কিউবান শ্রমিকদের স্বার্থ রক্ষার চেষ্টা করছিলেন ,  যাতে স্প্যানিশ ব্যবসায়ীরা তাদের অন্যায্যভাবে ব্যবহার না করতে পারে ,  এবং তারা যেমন স্পেন থেকে তাদের আত্মীয়দের যথেচ্ছ নিয়োগ না দিয়ে স্থানীয়দের কর্মসংস্থান করে ।  যদিও এই আইন জাতীয় স্বার্থ রক্ষার জন্যই করা হয়েছিল কিন্তু হাইতিয়ান অভিবাসী শ্রমিকদের জন্য তা বেশ ক্ষতির কারণ হয়েই দাঁড়িয়েছিল । 
রাষ্ট্রপতি প্রফেরস গ্রাউ স্যান মার্টিনের মেয়াদ শুরু আগে মূলত সরকার চলছিল পাঁচ নেতার একটি কমিটির সমন্বয়ে ,  সেই তিন মাসেই তারা এই সমস্ত আইন প্রণয়নে সক্ষম হয় এবং এর মাঝেই মার্কিনীরা তাদের রাষ্ট্রদূত সুমনের ওয়েলেসের মাধ্যমে বাতিস্তাকে তাদের সুবিধার জন্য ক্ষমতার টোপ দেয় ।  অথচ তখন ফ্রাঙ্কলিন ডি রুজভেল্ট ল্যাতিন আমেরিকার জন্য তার বিখ্যাত সহৃদয় প্রতিবেশী নীতি প্রচার করছিলেন !  
 যদিও ইংল্যান্ড এবং ফ্রান্সের পরপরই মার্কিন যুক্তরাষ্ট্র এক বিশাল সাম্রাজ্যবাদ প্রতিষ্ঠার রাজনীতি চালিয়ে যাচ্ছিল ,  যা কিনা বিশ্ব জুড়ে চলা অর্থনৈতিক মন্দার শিকার হয় -  সেই নীতি ছাড়া আমি মনে করি ফ্রাঙ্কলিন রুজভেল্ট ছিলেন মার্কিন যুক্তরাষ্ট্রের সবচেয়ে চমৎকার রাষ্ট্রপতিদের একজন ।  স্কুলের ছাত্র থাকাকালীন সময়ে আমি থাকে খুবই পছন্দ করতাম ,  তার কাজ খেয়াল করতাম ।  অসুখে কারণে তিনি পক্ষাঘাতগ্রস্ত ছিলেন কিন্তু তার মন মাতানো কণ্ঠে ভাষণগুলো ছিল খুবই আকর্ষণীয় ।  
 রুজভেল্ট হয়ত কিউবার মানুষের আকাঙ্খার মূল্য দিতেন এবং তিনি নিশ্চিতভাবেই ল্যাতিন আমেরিকার সাথে ভাল সম্পর্ক স্থাপনের আগ্রহী ছিলেন ।   দূরদর্শী এই মানুষটি হিটলারের ক্ষমতায় আগমন দেখেই কিউবার সাথে  ভূখণ্ড ব্যবহারের জন্য নতুন চুক্তি করেন ,  আগের দখলদারি ব্যবস্থা বাতিল করে  আইল্যান্ড অফ ইয়ুথ কিউবার কাছে ফিরিয়ে দেন ।  
সেটি তো মার্কিন মিলিটারিরা ব্যবহার করত ? 
১৮৯৮ সাল থেকে সেটি তারা দখল করে ছিল  ।  
তাহলে কিউবার সরকার সেটিকে পরিচালনা করত না ? 
না ।  প্ল্যাট অ্যামেন্ডমেন্ট নামের এক দখলদারী নিয়ম করে তারা এটি সম্পূর্ণ দখলে রেখেছিল ।  সেটা আমরা ফেরত পেলাম কিন্তু গুয়ানতানামো এখন মার্কিনদের দখলেই আছে ।  সেই নিয়মের ফলে মার্কিনীরা চাইলে কিউবার অভ্যন্তরীণ বিষয়ে নাক গলাতে পারে । 
প্ল্যাট অ্যামেন্ডমেন্ট সাক্ষরিত হয়েছিল ১৯০২ সালে ? 
এটি ১৯০১ সালে প্রয়োগ করা হয় এবং ১৯৩৪ পর্যন্ত কার্যকরী ছিল ,  বাতিলের দিনটি ঠিক মনে নেই ।  
গুতিয়েরেজ সরকার মাত্র তিন মাস টিকেছিল ,  এরপর বাতিস্তা ক্ষমতা দখল করে নিল ।  ১৯৩৫ সালে গুতিয়েরেজ গুপ্তহত্যার শিকার হন ,  তিনি মেক্সিকোতে যেয়ে একটি বাতিস্তা বিরোধী আন্দোলন গড়ার চিন্তা করছিলেন ,  মেইয়ার মতই ,  এবং আমরাও একই কাজ করেছিলাম ।  
১৯৩৩ সালের সেই সময়ে বেশ কিছু রক্তাক্ত সংঘর্ষ হয়ে ছিল ,  ম্যাচাদোর কিছু মিলিটারি সমর্থক হাভানার হোটেল ন্যাশনালে আশ্রয় নেয় ,  যাদের মাঝে কয়েকজন বেশ দক্ষ মার্কসম্যান ছিল ।   পরে অবশ্য আস্তে আস্তে তাদের সকলকেই খতম করে সার্জেন্টের দল ।  
এছাড়াও একদল ফ্যাসিবাদী দল ছিল এবিসি নামে পরিচিত ,  এরা পুলিশ ষ্টেশন দখল করে এবং নানা স্থানে লড়াইতে জড়িয়ে পড়ে ।  সবকিছুই ছিল প্রগতিবাদী সরকার এবং গুতিয়েরেজের করা আইনের বিপক্ষে ।  
বাতিস্তা সেনাবাহিনীর মাঝে নিজের কতৃত্ব প্রতিষ্ঠা করতে সক্ষম হয় ,  একসময়ে এটি তার পোষাবাহিনীতে দাড়িয়ে যায় ।  পরবর্তীতে মার্কিন রাষ্ট্রদূতের চাপে সে সরকার পরিবর্তন করে নতুন রাষ্ট্রপ্রধানকে নিয়োগ দেয় ।  বাতিস্তা কর্নেল খেতাবে ভূষিত হয় ,  তার সার্জেন্টরা তার মাধ্যমেই লেফটেনেন্ট কর্নেল র্যামঙ্ক পাই ,  সেখানে কোন জেনারেল ছিল না ।  বাতিস্তা নিজের খেয়ালখুশী মত অধীনস্থদের ক্যাপ্টেন ,   লেফটেনেন্ট ,  লেফটেনেন্ট কর্নেল ,  কমানদান্তে ইত্যাদি খেতাব দিতে থাকে ।  সেই সেনাবাহিনীতেকর্নেল ছিল মাত্র একজন -  ফুলজেন্সিও বাতিস্তা ।  
এটি ১৯৩৪ সালের ঘটনা ,  বাতিস্তা এই ভাবে সাত বছর দেশ শাসন করে ,  ১৯৪০ সালে ভিন্ন ভাবে সরকার গঠন করে ক্ষমতা নেবার আগে ।   এই সবটা সময়ই আমি ছিলাম সান্তিয়াগোতে ,  প্রথমে সেই শিক্ষিকার বাড়ীতে এবং পরে আরও দুই স্থানে ।  ১৯৪২ সালে বেলেন কলেজে পড়ার জন্য হাভানাযাত্রা শুরু হয় ,  যা ছিল সারা দেশের সেরা স্কুল ।  ১৯৪৫ সালে স্কুল পাশ করে বেরোই । 
 জীবনের প্রথম দিককার বছরগুলো নিয়ে এইই আমার বলার আছে ।  
 (  চলবে ) 






পরিযায়ী পাখির খোঁজে





উত্তরের দেশে বছরের সবচেয়ে মধুর সময় বসন্ত ।   এই সময়েও প্রকৃতি ঘন বরফে মুখ লুকিয়ে থাকে বটে ,  কিন্তু নিসর্গে একটু কান পাতলেই শোনা যায় বরফস্তূপ গলে গলে জলে পরিণত হবার টুপ টাপ আওয়াজ ।  বাতাসে উষ্ণতার রেশ তখনও থাকলেও তার অবিরাম তীক্ষ পরশে জমে থাকা তুষার পড়ে ন্যাড়া করে ফেলে আদিগন্ত বিস্তৃত বনকে -  কিন্তু জানা কথা এর পরই আসবে সবুজ কুঁড়ির আভাস ,  চিরল পাতার ফিরে আসা ,  সবার শেষে ঘন সবুজ বন । 
 সেই সাথে ফিরে আসে আমার পালকাবৃত বন্ধুরা ,  সবার আগে দক্ষিণ থেকে হাজির হয় হেরিং গাঙচিলের ঝাঁকেরা ,  তাদের কর্কশ রবকেই দীর্ঘ আঁধারময় শীতের প্রবলে দাপটের পরে মনে হয় কোকিলের চেয়েও মধুর ।  তাদের পিছন পিছন নানা দেশ ,  এমনকি মহাদেশ থেকে নিজ বাসভূমে আসা শুরু করে বুনোহাঁসেরা ,  ছোট্ট ঘাস পাখির দল ,  শিকারি পাখিরাও ডেরা বাঁধে উত্তরের বনে আগামী প্রজন্মের কাছে এই বনভূমিকে বাসযোগ্য করে যাবার সুতীব্র প্রতিজ্ঞায় । 


তাই গ্রীষ্মের সবচেয়ে আরামদায়ক ,  উষ্ণ ,  ২৪ ঘণ্টার আলোর বন্যায় ভেসে যাওয়া দিনগুলোর ফিরে আসার বাণী কিন্তু শোনায় বসন্তই ।   ধীরে ধীরে শীতকালীন নিদ্রা থেকে তখনই জেগে ওঠে ভালুকসহ নানা স্তন্যপায়ী প্রাণীর দল ,  ফিরে আসা পতঙ্গরাও ।  কিন্তু আমার মত পাখিপ্রেমীদের জন্য সবসময়ই আলাদা বার্তা বহন করে প্রকৃতির আড়মোড়া ভেঙ্গে জেগে ওঠার এই সময়টা ।  তখন ঝাঁকে ঝাঁকে হাজারে হাজারে ফিরে আসে দেশান্তরী পাখির দল ,  তাদের গন্তব্য আরো অনেক অনেক উত্তরে -  ল্যাপল্যান্ডে  বিস্তীর্ণ প্রান্তর ,  না হয় সাইবেরিয়ার তৃণভূমি ।  সেখানেই তাদের ঘরকন্নার সময় ,  ভালবাসার ,  আদর -  সোহাগের পালা শেষে নতুন আগন্তককে এই নীল গ্রহটার সাথে পরিচয় করিয়ে দেবার পালা । 


উত্তর ইউরোপের আকাশে প্রবেশের সময় পরিযায়ী পাখিদের বড় একটি দল বাল্টিক সাগর অতিক্রম করে ফিনল্যান্ড ,  সুইডেন ,  রাশিয়ার মূল ভুখন্ডে প্রবেশ করে ।  সেই ঠাণ্ডা আবহাওয়াতেও তখন সাড়া পড়ে যায় পাখি পর্যবেক্ষকদের মহলে ,  সারা দিন সাগর পাড়ের পাহাড়ে না হয় বনের মাঝে পাখি পর্যবেক্ষণের টাওয়ার থেকে ঘরের খেয়ে বনের মোষ তাড়িয়ে তারা বুনো পাখি গুণতে থাকে ,  সবাই যে গুনে সেই সংখ্যা লিপিবদ্ধ করে তাও না ,  কেবল প্রকৃতিপ্রেম থেকেই করে ,  ভাল লাগা থেকে করে ,  ভালবাসা থেকে করে ।   এই ভবঘুরেদের দলের অন্যতম কাণ্ডারি আমার কাছের বন্ধু স্টিফেন নপম্যান ,  যার গল্প একবার বলেছি  এইখানে ।  

স্টিফেন প্রায়ই বসন্তে পাখি পর্যবেক্ষণের জন্য পাশের ক্ষুদে দেশ এস্তোনিয়াতে যায় ,  আমার প্রশ্ন জাগে ভারী ৯০ কিমি দূরের ভু খণ্ডে আর কি এমন পার্থক্য হবে পক্ষীজগতে !  উত্তর মিলে বিস্ময় জাগানিয়া ।  হাজার হাজার মাইল দূরে থেকে উড়ে আসা পাখিরা পথিমধ্যে কয়েকদিনের জন্য বিশ্রাম নেয় বাল্টিকের এই দেশগুলোতে ,  মূলত এস্তোনিয়ায় এবং সেই সাথে লাটভিয়ার কিছু সমুদ্র তীরবর্তী অঞ্চলে ।  সেখানের জলা ,  বাদা ,  চর ,  নদীতে মজাসে কদিন খাবারের মোচ্ছব করে ,  বিশ্রাম নিয়ে শক্তি সঞ্চয় করে আবার উড়াল দেয় উত্তরের পানে ।  এই দেশগুলোতে তারা স্বল্প সময়ের জন্য আস্তানা গাড়ে সেখানকার ভূপ্রকৃতির জন্য ,  এমন চারণভূমিই দরকার তাদের পথি মধ্যে ।  তাই এই দেশগুলোর তুলনায় ফিনল্যান্ড ,  সুইডেন বা নরওয়ে আকৃতিতে অনেক বড় হলেও তাদের দক্ষিণ অংশে এমন চারণক্ষেত্র না থাকায় পাখিরা বিশ্রামের পর সোজা চলে যায় মিয়া - বিবির দায়িত্ব পালন করতে ।  

  গত বছরের এপ্রিলে তাদের এই বিশ্রামকালীন জমায়েৎ দেখবার আশাতেই এস্তোনিয়া রওনা হলাম আমি ও পোড় খাওয়া পাখি পর্যবেক্ষক স্টিফেন ,  এবং তার গাড়ী ।  জাহাজে করে বাল্টিক সাগর পাড়ি দিয়ে এস্তোনিয়ার রাজধানী তালিন পৌঁছানো মাত্রই শহর ছেড়ে আগের পরিকল্পনা মোতাবেক সৈকতের নিকটবর্তী দূর গন্তব্যে চললাম আমরা ,  সেই শহরের নাম হাপসালু ।  
এক ফাঁকে এস্তোনিয়া নিয়ে কিছুমিছু তথ্য একটু ঝালিয়ে নেওয়া যাক ,  পয়তাল্লিশ হাজার বর্গ কিলোমিটারের ভূখণ্ডে এক মিলিয়নের সামান্য বেশী মানুষ নিয়ে দেশটি সয়েছে শাসন ও শোষণের নির্মম পথ ।  কয়েক দফায় সাম্যবাদের নামে সোভিয়েত ইউনিয়নের নির্লজ্জ দখলদারিত্বের সাথে সাথে ২য় বিশ্বযুদ্ধের কয়েক বছর নাৎসি অধিকৃতও ছিল ।  ১৯৯১ সালে সত্যিকারের স্বাধীনতা পাওয়া ক্ষুদে দেশটির ২য় বিশ্বযুদ্ধে অক্ষ আর মিত্র শক্তির মাঝে পড়ে তো বিপুল জনশক্তি ক্ষয় হল ,  আবার সোভিয়েত শাসনাধীন থাকার সময়ে মোট প্রাপ্ত বয়স্ক জনসংখ্যার দশ ভাগ চিরতরে হারিয়ে গেল সাইবেরিয়ার শ্রমশিবিরগুলোতে ।  
 স্ট্যালিনের সেই নির্দয় সময়ের কথা নিয়ে উপন্যাস লিখে সেলিব্রেটির খ্যাতি পেয়েছেন ফিনল্যান্ডের তরুণী সোফি ওকসানেন ,   যার মা ছিলেন এস্তোনিয়ান ।  সোফির শৈশবের অনেক বছর কেটেছিল এই হাপসালু শহরেই ,   এমন তথ্য পাওয়া গেল শহরে ঢোকার পর কফি পান করতে গিয়ে ।  সেই বৃদ্ধা আরো জানালেন -  বিশ্বাস করতে পার সাগরের পাড়ে বসত ,  অথচ আমাদের নৌকা রাখার অনুমতি ছিল না ,  রাশানরা ভয় পেত যে নৌকা থাকলেই এস্তোনিয়ানরা পালিয়ে সুইডেন বা ফিনল্যান্ড চলে যাবে !  
হোটেল ব্যাগ রেখে জলার তীরে প্রথমে পাখি খোঁজাই সার হল ,  মিলল না কিছু এক পশ্চিমা পানকাপাসি  ,   (   Western Marsh Harrier  , Circus aeruginosus )  বাদে ।   কিন্তু অন্তরীপের কাছে যেয়ে খুব কাছ থেকে দেখার সুযোগ মিলল কয়েক প্রজাতির রাজহাঁস ,   বেশ লাজুক রাজহাঁসগুলো ,  একটু কাছে যেতেই সঙ্গীদের উদ্দেশ্যে হাক ডাক শুরু করে ! 

সেই সাথে উড়ন্ত পানচিল ।  মাছ ধরবার চেষ্টায় মহাব্যস্ত সেই অপূর্ব ছিপছিপে পাখিটিকে দেখে কেবলই মনে হল ধনুকের ছিলা থেকে মুক্তি পাওয়া স্বাধীন তীরের মত ,  অনেকটা শিকাররত চিতাবাঘ বা জলের মাঝে হাঙরের রাজকীয় বিচরণের সাথে অনেক মিল তার ।  

ভ্রমণজনিত ক্লান্তির কারণে সেদিন বেশী ঘুরোঘুরি না করে স্টেফানের পূর্ব পরিচিত এক বাদা মত জায়গায় যাওয়া হল পেঁচার ডাক শোনার জন্য ,   চারিদিকের নিস্তব্ধতার সাগর ভেদ করে কোন ডাক আমরা শুনতে পেলাম না বটে কিন্তু ফেরার পথে ফাকা জায়গায় দেখা হয়ে গেল এক বিশাল অবয়বের সাথে ,  দেখেই মনে হল বিভূতিভূষণের আরণ্যকের মহিষ দেবতা ,   আদতে তা ছিল বিশাল মুজ হরিণ ,  এর আরেক নাম এল্ক ।   সে বেচারাও আমাদের দর্শনে খুব একটা প্রীত না হয়ে মিলিয়ে গেল ঘন বনের নিবিড় অন্ধকারে । 

পরদিন কাক ভোরে উঠে শিশির ভেজা মাঠ পেরিয়ে যাওয়া হল বিশেষ কিছু স্থানে যেখানে খাবার আহরণের জন্য চরে বেড়াচ্ছিল বুনো হাঁসের দল ,  মাথার উপর দিয়ে ইতস্তত উড়ে বেড়াচ্ছে গুটি কয়েক সোয়ালো ,  দেখা হল এযাত্রার প্রথম গর্বিত সারসের সাথে ।  

রোদ খানিকটা মাথার উপরে ওঠার পরপরই দেখা মিলল বিখ্যাত ধলা মানিকজোড়ের ,  White Stork  ( Ciconia ciconia )  ,   কিন্তু জোড়ায় জোড়ায় নয় একাকী !  তাই অবশ্য হবার কথা ,  অন্যজন তো ডিমে তা দিতেই ব্যস্ত ,  কাজেই আরেকজন এসেছে তার জন্য খাবার যোগাড়ের উদ্দেশ্যে -  বলা তো যায় না ,  যদি কোন বোকা নাদুস নুদুস ব্যাঙ মিলে যায় ।  

এবার আমাদের যাত্রা সাগর পানে ,  সেখানে ভাসমান বরফখণ্ডগুলো এখনো ধরণীর বুকে শীতকে ধরে রাখার শেষ চেষ্টারত , 

 তাদের প্রবল অস্তিত্বকে উপেক্ষা করেই হাজার হাজার ধবল রাজহাঁসের দেখা মিলল ,  যেন দানব হিমবাহ ভেঙ্গে পড়ে তৈরি হয়েছে শত সহস্র ভাসমান জীবন্ত বরফখণ্ড ।  সৈকতের কাছেই অগভীর পানিতে তারা জলকেলির সাথে সাথে জলজ উদ্ভিদের অন্বেষণে ন্যস্ত ।  বেশ দূর থেকে তাদের দেখেই সন্তুষ্ট  থেকে  যাত্রা শুরু করলাম সৈকতের তীর ঘেঁষে পিচ ঢালা রাস্তায় । 
 

অবাক হচ্ছি এই ক্ষুদে দেশটার প্রাকৃতিক বৈচিত্রতায় ,  কত অপূর্ব ধরনের ঝাঁকড়া গাছপালা ,  বিশেষ করে রূপকথার বইয়ে আঁকা ছবির মত ওকের বন এক ভাবালুবতায় আচ্ছন্ন করে ফেলে আমাদের ।  

সুবিধে মত জায়গায় গাড়ী রেখে সেই বন ঠেলেই এগোয় আমরা সাবধানে ,  আপাতদর্শনে নিরীহ শান্তিময় এই বনেই থাকে ভালুক ,  বন্য বরাহ ,  লিনক্স ,  উলভেরাইন মত প্রাণীরা ,  সন্তর্পণে বনের আড়াল থেকে চোখ রাখি এক চিলতে ফাঁকা জমিতে ,  যেখান বিভিন্ন প্রজাতির হাজার হাজার হাঁস মনের সুখে নানা সুখাদ্য অন্বেষণ করে চলেছে । 

 ভেবে ভাল লাগল ,  ইউরোপের অনেক দেশের মত এই দেশটিতে শিকারের সংস্কৃতি গড়ে ওঠে নি ,  তাই সুকান্তের একটি মোরগের কাহিনীর মত এই বুনোহাঁসদের অন্যদের খাদ্যে পরিণত হতে হয় না বললেই চলে ।  অবশ্য এর অন্যতম কারণ -  সোভিয়েত আমলে স্থানীয়দের যে কোন রকম আগ্নেয়াস্ত্র বহন করা নিষিদ্ধ ছিল ,  তাই শিকারের পথও ছিল বন্ধ । 
সেই সাথে এস্তোনিয়ার এমন ভূপ্রকৃতি জন্য অনেকটা দায়ী প্রাণীজগতের প্রকৌশলী হিসেবে খ্যাত বিভার নামের প্রাণীটি ,  যেখানে সেখানে বাঁধ তৈরি করে জলা বানিয়ে এই দেশের বিশাল অংশ ভেজা স্যাঁতস্যাঁতে করে রেখেছে বিভার গং ,  যা পাখিদের জন্য তৈরি করে দিয়েছে চমৎকার বিশ্রামস্থল ,  যদিও মানুষেরা অবিরাম চেষ্টা করে যাচ্ছে সেই বাঁধগুলো সরিয়ে জলাবদ্ধতা কমাবার ।   

সে এক অন্য ভুবন ,  ঘণ্টার পর ঘণ্টা কেটে যায় টেলিস্কোপ দিয়ে অপূর্ব পাখিগুলোর কাজকারবার দেখতে দেখতে ,  নতুন কিছু ঘটছেই সবসময় । 

 এদেরই কোন পূর্বপুরুষ বাৎসরিক দেশান্তরের সময় আটকা পড়েছিল অন্য ভূখণ্ডে আমাদের পূর্বপুরুষদের হাতে ,  তারপর খাঁচায় কয়েক প্রজন্ম আটকা থাকার ফলে তাদের পাখা যেমন দূরপাল্লার উড্ডয়ন ক্ষমতা হারিয়ে ফেলে ,  তেমনি ভারি হয়ে যায় শরীর ,  আজ তাদের ব্যবহার কেবলমাত্র মানব জাতির রসনা তৃপ্ত করায় ।  

সেখান থেকে সেই রাতের আস্তানা খোঁজার জন্য দক্ষিণে রওনা হতেই প্রথম সামনে পড়া ফসলের ক্ষেতটিতে আমাদের সামনের দিয়ে ভীম গতিতে উড়ে যেয়ে এক গিরগিটি জাতীয় সরীসৃপ শিকার করল শ্যেন জাতীয় পাখি ,  তড়িঘড়ি করে থেমে দূরবীনে ফোকাস করতেই আনন্দ আর ধরে না ,  এ যে অতি বিরল ছোট  গুটিঈগল ,   Lesser Spotted Eagle  ( Aquila pomarina )  ,  জীবনে প্রথম দেখলাম বুনো পরিবেশে ।  কিন্তু শিকার কাবু করেই সে উড়াল দিল ঘনিষ্ঠতার কোন সুযোগ না দিয়েই ।  

এক পর্যায়ে সাগর পাড় ছেড়ে বনের গভীরে অনুসন্ধান চালানো শুরু হল আমাদের পুরনো বন্ধু কালা মানিকজোড়ের ,  Black Stor ,  Ciconia nigra ,  উদ্দেশ্য ,  সে তার খালাতো ভাই সাদা মানিকজোড়ের মত এত খোলামেলা জায়গায় ঘুরে না বেরিয়ে ঘাপটি মেরে থাকে বনের ছায়ায় ,  বিশেষ করে ডোবার পাশে -  শিকারের অপেক্ষায় ।  এ যাত্রা ভাগ্যে শিকে ছিঁড়ল না ,  কিন্তু প্রমাণ পাওয়া গেল অতি বিরল প্রজাতির এক কাঠঠোকরার উপস্থিতির ।  সেই সাথে একেবারেই উপরি হিসেবে ফ্রেমে বাঁধানোর মত এক আলোকচিত্র মিলে গেল ,  বলুন তো এটা কিসের ছবি -  -  - 

লাটভিয়া -  এস্তোনিয়ার সীমান্তের কাছে বনের মাঝে বয়ে চলা শান্ত এক নদীর বুকে সেই বনদেবতার প্রতিচ্ছবি !  চলমান বহমান জলে যে এমন স্বচ্ছ আর সূক্ষ প্রতিফলন ঘটতে পারে তা আগে জানা ছিল না ।  
আগেই বলেছি স্টেফান প্রায়ই বসন্তের শুরুতে এই দেশটিতে আসে পাখি দেখার টানে ,  কিন্তু মাঝে মাঝে আসে সে প্রতিযোগিতায় অংশগ্রহণের জন্যও ,  প্রায়ই আন্তর্জাতিক প্রতিযোগিতা হয় এখানে ,  বেশ কয়েক ধরনের ,  তার মধ্যে সবচেয়ে জনপ্রিয়টি হচ্ছে নির্দিষ্ট কয়েক ঘণ্টার মধ্যে কোন দল সবচেয়ে বেশী সংখ্যক পাখি দেখতে পারবে বা তার ডাক শুনতে পারবে ।   (  ৩ / ৪ জন মিলে একটি দল গঠন করা হয় )   ।  
বহু দিনের ঘনিষ্ঠ পাখিপ্রেমী বন্ধুদের বড় গলা করে বাংলাদেশের টাঙ্গুয়ার হাওরের কথা বলি ,  বলি দক্ষিণের সামুদ্রিক চরের কথা ,  কথার মুখরতায়  বাংলাদেশে আমন্ত্রণ জানানোর সাথে সাথে এটা বলতে ভুলি না যে বাংলার বন - পাহাড় - নদী - সমুদ্র পাখি দেখার জন্য স্বর্গ বিশেষ ,  কিন্তু ঘুণাক্ষরেও উল্লেখ করি না পাখিদের নিয়ে যে প্রতিযোগিতা চলে সেইখানে !  প্রতিযোগিতা চলে এম পি ,  চেয়ারম্যান থেকে শুরু করে মান্যগণ্যদের কোন বছর কে কতগুলি শিকার করল তা নিয়ে ,  একগুলির ছররায় কতগুলি বুনোহাঁসের ডানা ভেঙ্গের গেল তা নিয়ে মাতুব্বরের ছেলের গর্ব করার কথা ,  বলি না তথাকথিত ভদ্র তরুণ সমাজের কথা যারা ঘুরতে যেয়ে খোঁজ করে বুনো পাখির মাংসের ,  ডিমের !  হরিণের মাংস ,  কাছিমের ডিমের জন্যতো পারলে তারা গোটা ম্যানিব্যাগ বিসর্জন দিতেই রাজি ।   কিন্তু বলি পচামাড়িয়া নামের রাজশাহীর সেই পাখি গ্রামটির কথা ,  অনেক  বছর আগে দিনাজপুরের প্রত্যন্ত গ্রামের বাঁশ ঝাড়ে বকদের আস্তানা রক্ষায় স্থানীয়দের তৎপরতার কথা ,  মাদারিপুরের ব্যাইগ্যার বিলে কোড়া পাখি রক্ষায় মৎস্যজীবীদের শেষ চেষ্টার কথা ।  স্বপ্ন দেখি সকল বেদনা চাপিয়ে ,  একদিন পরিযায়ী পাখিদের অভয়াশ্রম হিসেবে বিশ্বের বুকে পরিচিতি নাম করবে বাংলাদেশ ,  দেশবিদেশের পাখিপ্রেমীরা ভিড় করবে সেখানে বছরভর ।  যেখানে পাখির ঝাঁক গুলি চালিয়ে মারার বদলে ক্যামেরা বন্দী করাতেই দিনটি সার্থক মনে করবে যুবসমাজ ,  তাদের মাংসে মশলা আনাজ মাখিয়ে খেয়ে তৃপ্তির ঢেঁকুর না তুলে মুক্ত পরিবেশে তাদের ডানা ঝাপটানো দেখে অধিকতর তৃপ্তি লাভ করবে সভ্য মানুষ ।  

সেইসব প্রতিযোগিতার কল্যাণে স্টেফানের কিছু গলি ঘুপচির সন্ধানও জানা ছিল বনের মাঝে ,  সেই মোতাবেকই পৌঁছালাম ধুপনি বকদের  ( Grey Heron  , Ardea cinerea )  সবচেয়ে বড় আস্তানায় ,  অনেকগুলো গাছে অগুনতি বকের বাসা ,  গোটা বন বিটকেল এক গন্ধে ডুবে আছে ,  এ যেন বকদের রসিকতা -  আমাদের বাড়ীতে বিনা অনুমতিতে আসার জন্য এই শাস্তি পেতে হবে তোমাদের ! 

 সেখানে বেশীক্ষণ থাকা সম্ভব হল না এক বন্ধুর ফোনের কারণে ।  সে জানাল বিশ্বের সবচেয়ে সুন্দরতম হাঁসদের একটি লাল বুক রাজহাঁসের  ( Red - breasted Goose  ,  Branta ruficollis )  ২ টিকে দেখা গেছে এক চারণ ক্ষেত্রে ,  সেখানেই ছুটলাম আমরা । 
পথি মধ্যে বার দুই থামা হল ধলা মানিকজোড়ের বাড়ী দেখে ,  মজার ব্যাপার হচ্ছে গ্রামাঞ্চলের অধিকাংশ বাড়ীর সামনের চত্বরেই হয় বৈদ্যুতিক স্তম্ভের মাথায় না হয় পরিত্যক্ত চিমনীর উপরে বিশালকার  নয়নমনোহর এই বাসা দেখা যায় । 

 সাধারণত এক দম্পতি বাড়ী তৈরি শুরু পর বেশ কবছর একই বাড়ীতে ফিরে আসে ,  কলেবরে বাড়তে থাকে তাদের দুর্গ ,  সেই সাথে ছানাপোনার সংখ্যা  (  অবশ্য তারা দ্রুতই সাবালক হয়ে নিজেদের উড়ার দায়িত্ব নিজেরাই নিয়ে ফেলে )  । 

ইউরোপের সব দেশেই মানিকজোড়ের বাসা বাঁধাকে অত্যন্ত শুভ লক্ষণ হিসেবে বিবেচনা করা হয় ,  যে কারণে তারা নির্বিঘ্নে এখানে বসবাস ও বংশ বিস্তার করতে পারে ।  এরা কিন্তু আজ পর্যন্ত বাল্টিক সমুদ্র পার হয়ে স্ক্যান্ডিনেভিয়ায় বাসা তৈরি করে নি ।  কাজেই ,  এই অঞ্চলটুকুই আমাদের ভরসা ।  

যদিও কথায় কথায় এক রেস্তোরাঁ কর্মী জানিয়েছিল ,  কোন মানিকজোড়ের বাড়ী থেকে নাকি সাপ বের হয়েছিল ,  মানে ছানাকে খাওয়ানোর জন্য আনা সাপ কোনরকমে  সেই বৃহচঞ্চুর হাত থেকে জীবন রক্ষা করে ছাদ থেকে বাড়ীতে প্রবেশ করে ছিল ।  যদিও সাপ এখানে এমন সুলভ কোন খাদ্য নয় ,  আর এমন ঘটনা কোটিতেও মনে হয় একবার ঘটে না ,  কিন্তু মানুষ এই নিয়ে কথা বলতে পছন্দ করে ,  এভাবেই বিস্তার লাভ করে গুজব  !  

অবশেষে সেই চারণক্ষেত্রে  পৌঁছে বিশাল হাঁসের ঝাঁকের সাথে মোলাকাত হল ,  আমাদের বন্ধুরা ইতিমধ্যেই অন্য স্থানে চলে গেছে ,  কিন্তু আমাদের জন্যই যেন অপেক্ষা করছিল সেই লাল বুক রাজহাঁস ,  নিচের ছবিটা খুব ভাল মত খেয়াল করুন ,  পিছনের দিকে মাঝে অন্যরকম দেখতে হাঁসটিই সাইবেরিয়াগামী সেই আরাধ্য পাখি ।  

অবাক করা ভাবে সেই ঝাঁকের অন্য অংশে একই হাঁস আরেকটি ছিল ,  কিন্তু মনে হল তারা একে অপরের সন্ধান পায় নি ।  আশা করি ,  তারা শুনতে পেয়েছিল অন্যের আহ্বান ,  রচনা করেছিল সুখের নীড় ।    

মাঝে মাঝেই ছোট সব গ্রামে চলে যেতাম আমরা ,  যেখানে সাকুল্যে মাত্র ৫ টি বাড়ী ,  কিছু ক্লান্ত মুখ । 


 এদের নিয়ে খুব জানতে ইচ্ছে করে ,  কেমন আছে তারা এখন ?  ইতিহাসের কোন পর্বটা তাদের জন্য আসলেই সুখের ছিল ?   অনেক অব্যক্ত প্রশ্ন থেকেই যায় ,  উত্তর মিলে কেবল কল্পনায় ।  

কিছু গ্রামে বাড়ীর পাশে ধলা মানিকজোড় চরে বেড়াতে দেখে স্টেফান মহাখুশী হয়ে  সিদ্ধান্ত নিল ,  সে যে কোন দিন এস্তোনিয়ায় বসবাস করতে চলে আসবে চিরতরে !  ।  
 

পরদিনের অন্যতম প্রধান গন্তব্য ছিল মাতসালু  ন্যাশনাল পার্ক বা সংরক্ষিত বনাঞ্চল ।  সেখানের পাখি দেখার টাওয়ারটিও বেশ উঁচু ,  প্রায় ৭ - ৮ তলা ভবনের সমান ।   অনেক ঝামেলা করে সেখানে আরোহণের পর যে শব্দগুলো কেবল শুনতে পেলাম তা ছিল চারপাশের বন থেকে ভেসে আসা পাখিদের সুরমূর্ছনাময় কলকাকলী ,  আর কিছুই ছিল না বিশ্ব চরাচরে ,  আর সামনের দৃশ্যটি ছিল নীলে নীলে নীলাম্বরী ।   এই বিশেষ এলাকাটিকে সবচেয়ে বেশী আপন মনে হয়েছিল সমগ্র এস্তোনিয়ায় ,  মনে হয়েছিল কেবল নিসর্গ উপভোগের জন্যই বারংবার আসা যেতে পারে ।  

সেখানের আরেক অঞ্চল কেমুর পাখি পর্যবেক্ষণের টাওয়ারটিও বেশ জনপ্রিয় ,  সেখানে নানা প্রজাতির পাখি দেখা সাথে সাথে বোনাস হিসেবে মিলল একটি শেয়াল !  

 অপার্থিব সূর্যোদয়ের ভোরে আমাদের যাত্রা আবার শুরু হল সাগর পানে , 

 সেখানে উড়ন্ত হাজার হাজার হাঁসের উড়ালের সৌন্দর্য যেন ম্লান করে দিল মুখ থুবড়ে পড়ে থাকা একটি মৃত বিশাল মিউট রাজহাঁস ,  মনে হল একটা রূপকথার সমাপ্তি ঘটেছে চিরতরে ,  এই সবল ডানা দুটি আর কখনোই আকাশের নীল চিরে দেশান্তরে যাবে না ।  

আরো কিছু এলাকা পর্যবেক্ষণ করে এস্তোনিয়ার অন্যতম বৃহত্তম শহর পারনু পৌঁছালাম বিকেলে ,  এখানকার মোটা বালুর সৈকত মহা বিখ্যাত সমগ্র বাল্টিকে ,  ঠিক তেমনি আমাদের কাছে আকর্ষণীয় সাদা লেজ সিন্ধু ঈগলের জন্য ।  পরদিন মধ্য দুপুরের আগেই তাদের দর্শন মিলল ,  সেই সাথে নানা ধরনের কাঁদাখোঁচার ।  তাদের বিদায় বলে ,  অবিস্মরণীয় টাটকা বনজ ঝাঁঝালো গন্ধময় স্মৃতি নিয়ে আবার তাল্লিনের জাহাজঘাটার পথে আমাদের যাত্রা শুরু ।  ইতিমধ্যেই পরিকল্পনার কথা শুরু হয়ে দিয়েছে পরবর্তী বসন্ত নিয়ে  !  ! 
 (  ব্যবহৃত পাখির বাংলা নামগুলি ইনাম আল হক সম্পাদিত বাংলাদেশ উদ্ভিদ ও প্রাণী জ্ঞানকোষের পাখি খণ্ডটি থেকে নেওয়া হয়েছে ।  
গতকাল  স্টেফান জানালো এই বছর মে তে এস্তুোনিয়া গেলে ভিন্ন প্রজাতির পরিযায়ী পাখি দেখা যাবে এন্তার ,  শুনেই তো উদ্বেল হয়ে উঠলাম এই সময় দেশ থেকে পেলাম এক মহা সুখবর  ! 
 খেমোখাতায় বইপড়ুয়া নামে যে আড্ডাচক্রটি আছে আমাদের ,  তার পক্ষ থেকে একুশের বইমেলায় এসেছে প্রথম বই !  গ্রুপের সদস্যরাই অনুবাদ ,  সম্পাদনা ,  প্রকাশ সবকিছুর পিছনে ।  গর্বে আরও ইঞ্চি দুই লম্বা হয়ে জেমস বন্ডকে ছুয়েই ফেললাম মনে হল ।   বইটি অনুবাদ করেছেন অদিতি কবীর ,  বইটি উভচর মানব খ্যাত বিশ্বের অন্যতম সেরা কল্পকাহিনী লেখক আলেক্সান্ডার বেলিয়ায়েভের প্রথম বই প্রফেসর ডয়েলের মস্তক ।  এর পিছনে আরো অনেকের অবদান অজানা ,  অবলা থেকে  যাচ্ছে কিন্তু ঠিকই আঁচ পাচ্ছি সুপ্রিয় হিল্লোল দত্ত দা ,  নজমুল আলবাব অপু দা ,  অদিতি আপু ,  চিরতরুণ নজু ভাইয়ের হাড় ভাঙা মেহনৎ !  এই লেখাটি তাদের জন্যই । 
আমরা পড়ুয়ারা যেন মাথা উঁচু করে বৈষয়িক সম্পদের পিছনে ছুটে চলা বাকী বিশ্বকে আজীবন বলতে পারি - 
তোমরা যখন পড়তে বস ,  মানুষ হবার জন্য - 
 আমি না হয় পাখিই হব ,  পাখির মত বন্য   ।  ।      ) 
  







সচলে ডাবল সেঞ্চুরি 



আমি খুবই আইলস্যা ধরনের মানুষ ,   মানে নতুন ধরনের কোন কাজ শিখতে অনীহা ব্যপক  (  যদি না তা পথ চলা জনিত হয় )  ,  বিশেষ করে লেখালেখির ক্ষেত্রে ।  তারপরও বিশেষ পরিস্থিতিতে পড়ার কারণে মাঝে মাঝেই লিখা হত  (  সেই কাহিনী অন্য দিনের জন্য তোলা থাক ,  আজ কেবল সচলায়তন নিয়ে কথা লেখার পালা )  বিভিন্ন খবরের কাগজ ,  সাহিত্যপত্রিকা ইত্যাদির জন্য ।   এর মাঝে  দেশের বাহিরে চলে এসেছি বেশী কাঁচা বয়েসে  (  কচি বলা যাচ্ছে না )   ,  তারপর সেখানের সাহিত্য জগতে কেমন কি পরিবর্তন ঘটছে খুব একটা জানা ছিল না ,  ফেসবুকের উত্তাল জোয়ার আসেনি তখনো ।  কিন্তু পুরনো বন্ধু কৌশিক প্রায়ই বলত ,  দোস্ত আমি যে ব্লগে লিখি সেটির নাম সচলায়তন ,  খুব জনপ্রিয় ,  তোর ভ্রমণকাহিনীগুলো সেখানে লেখা শুরু কর ,  সবাই পড়ে অবাক হয়ে যাবে ।  অবাক হয়ে যাবে !  বললেই হল !  অবাক হওয়া এতই সহজ ?   আর আবার লেখালেখি !  দেখি ,  দেখব এমন করতে করতেই অনেক দিন চলে গেল ।  
এর ফাঁকে এক এভারেস্ট বিজয়ের সংবাদে মিডিয়ায় টালমাটাল অবস্থা ,  দেশে খবরের কাগজ নিয়মিত দেখি আর বন্ধুদের সাথে ফোনে খবর নেই ,  এই ব্যাপারে বেশ কিছু গোপন তথ্য জানা ছিল আমার বা আছে ,  এই সময় এই বন্ধু খবর দিল সচলায়তনের নেভারেস্ট নামের এক সিরিজে সেই কথিত এভারেস্ট বিজয় নিয়ে চুল - চেরা বিশ্লেষণ হচ্ছিল ,  বেশ লাগল দেখে তবুই সন্তুষ্ট হতে পারলাম না ,  কারণ আমার মনে হচ্ছিল নিজে এর চেয়ে বেশী কিছু তথ্যপ্রমাণ দিয়ে লিখতে পারব ।  এই কথা বন্ধু ব্লগার খেঁকশিয়ালকে বললেই সে ক্যা হুয়া ডাক ছেড়ে দাঁত খিঁচিয়ে বলল -  লিখে দেখা !  লিখে সচলে পোস্ট করে দে ,  দেখি তোর লেখা কেমন হয় !  
শেয়ালের ডাকে কাজ হল ,  লিখতে গেলাম কিন্তু দেখি লেখতে হবে অভ্রতে !  মহামুশকিল ,  আগেই বলে নিয়েছি নতুন পদ্ধতি নিয়ে কাজ করার ক্ষেত্রে আমি অলসমহারাজ ,  এত দিনে অনেক কষ্ট করে ফিনল্যান্ডের বাংলা পত্রিকায় লেখার জন্য বাংলাওয়ার্ড নামের এক সফটওয়্যারে লেখা শিখেছি ,  সেটাতে লিখলে সচলে দেওয়া যাবে না ।  আরে মামুর বুটা ,  শিখার ঝামেলার জন্যই তো  খবরের কাগজের শত অনুরোধ উপেক্ষা করেও বিজয় না শিখে  (  আরেকটা কারণ ,  খুললেই জব্বার কাগুর খেমো দেখতেহ্য ,  কাতাহক ভাল লাগে !  )  বাংলা ওয়ার্ডে লিখে পিডিএফ করে পাঠিয়ে দিই ,  কে খামোখ্যা  আবার অভ্র শিখতে যাবে ?  সুখে থাকতে ভুতে কিলায় নি আমাকে ! 
তারপরও খেঁকুকে বললাম ,  অনেক হয়েছে ,  আমি অন্য ফন্টে লিখে দিচ্ছি সে যেন অভ্রতে টাইপ করে সচলে দিয়ে ফেলে ,  তখন কি আর আমি জানতেম আমার চেয়েও বহু বহু বহু গুণে অলসান্বিত মানুষ এই খেঁকশিয়াল !  টাইপ করে পাঠিয়ে দিলাম ,  খেঁকুর অভ্রতে টাইপ আর হয় না !  সমকাল ,  প্রথম আলোর সাময়িকীতে লেখা একের পর এক আসতেই থাকে কিন্তু খেঁকুর হুক্কা - হুয়া শুনি না !  কি ব্যাপার ?  তলব করলাম -  সে একাদশীর কৃষ্ণর মত দাঁত বের করে বলল ,  আরে হয়েছে কি ,  সচলে তোর অ্যাকাউন্ট খোলার জন্য ই - মেইলটা  ঠিকই দিয়েছি ,  কিন্তু যে পাসওয়ার্ড দিয়েছিলাম ,  সেটা মানে মানে ভুলে গেছি !   এখন কি করব ?  তার চটজলদি জবার ,  অভ্রটা শিখে নে চট করে আর আরেকটা ইমেইল অ্যাকাউন্ট খুলে আবার সচলে রেজিস্টার করে ফ্যাল !  
মহাবিপদ ,  যে লাউ সেই কদু !  খেঁকুর আচরণে মনে হচ্ছিল অলস মানুষ বিদ্যান হইলেও পরিত্যাজ্য ,  নিদেনপক্ষে নিরাপদ দূরত্ব বজায় রাখা আবশ্যক ।  তারপর ?  তার আর পর নেই ,  নেই কোন ঠিকানা !  আবার ঝিম মেরে গেলাম এই ব্যাপারে ।   এর মাঝে আজ পর্যন্ত সামনাসামনি দেখা না হওয়া কিন্তু খেমোখাতার মাধ্যমে পরিচিত চরম সুহৃদ ব্লগার সবজান্তা একদিন বিশাল পুণ্যের কাজ করে ফেলল -  অধম তারেক অণুকে খেমোখাতায় বইপড়ুয়া  নামের এক গ্রুপে অ্যাডিয়ে ফেলল ।  লেখার ব্যাপারে যাই হোক ,  পড়ার ব্যাপারে আমি চেষ্টা করি অন্তত গ্রেট হোয়াইট হাঙর হবার ,  বুঝি বা না বুঝি ,  হজম হোক বা না হোক বই দেখলেই ছোক ছোক করতেই হয় ,  না হলে রাজ্যের বিষাদ এসে আমার দাঁতগুলো ঢেকে ফেলে ঠোঁটের রূপ নিয়ে ।  সেই গ্রুপে দেখি সবাই বই নিয়ে কথা বলে ,  চমৎকার সব আড্ডা হয় ,  কজন স্বনামধন্য লেখকও আছেন ,  সবচেয়ে দারুণ ব্যাপার সব ধরনের বই নিয়েই আলোচনা হয় -  মাসুদ রানা থেকে শুরু করে ফ্রাঞ্জ কাফকা !  
আর সেখানে সবাই বাংলাতেই লিখে ।  এখন আমি কি করি ?  বাংলাওয়ার্ড সেখানে অচল এদিকে মন আঁকুপাঁকু করে বই বিষয়ক আলোচনায় অংশ নিতে ,  জীবনে যে আর কিছুই করা হয় নি বই পড়া ছাড়া ।  প্রথম প্রথম   ফ্রাঙ্কফুর্টের  বইমেলার দুয়েকটা ছবি আপলোড করলাম ইংরেজি লিখেই ,  কিন্তু তাতে কি আর বাঙ্গালী আড্ডার সাধ মেটে ?  কে একজন নিজে থেকেই পরামর্শ দিল অভ্রতে লিখ !  আবার অভ্র ,  উরে বাবা ,  আবার নতুন কিছু !  দরকার নেই্‌ আমি বরং আরেকবার হিমালয় ঘুরে আসব সামনে বছর !  সে আবার পরামর্শ দিল অভ্র হচ্ছে ফেনেটিক ধরনের সফটওয়্যার বাংলা ইংরেজি উচ্চারণে কিবোর্ড টাইপ করলেই অধিকাংশ বাংলা এমনিতেই টাইপ হয়ে যাবে ,  শুধু অল্প কিছু নিজে শিখে নিলেই চলবে আস্তে ধীরে !  
তাই নাকি ,  এমন তেলেসমাতিও হয় নাকি এই যুগে !   হয় যে তার প্রমাণ পেলাম হাতেনাতেই ,  দেখি কিছুই না জেনেও বাংরেজি টাইপ করলে বেশ নির্ভুল বাংলা হয় ,  কিন্তু খেঁকু আমাকে বলল না কেন ইহা এতই সহজ !  নাকি বলতে এসেও ব্যাটাকে আলস্য ঘিরে ধরেছিল !   যাই হোক বইপড়ুয়ায় টুকটাক আলাপ চলতে থাকল ,  মাঝে মাঝে সাহিত্য সম্পর্কিত ছবি দিই বিভিন্ন দেশের ,  সেখান কয়েকজন বলল -  এই কাহিনীগুলো লিখছেন না কেন ? 
 লিখব না কেন ,  খুব লিখি !  কিন্তু অভ্রতে না যে আপনার পড়তে পারবেন ।  তখনই মনে হল ,  আরে অভ্রতে যেহেতু হাতমকশো করছিই ,  ভ্রমণকাহিনীগুলো এখন থেকে সরাসরি এখানেই লিখার চেষ্টা করি না কেন ?  দেশ থেকেও জানাল অভ্র লিখলে তাদের কোন সমস্যা নেই ,  কনভার্ট করা যাবে ।  আর কি লেখা শুরু করলাম ,  এবং একদিন সচলে রেজিস্টার চেষ্টাও করলাম  ,  কিন্তু রেজিস্ট্রি হল না !  জানালো হল  –  এই ইমেইলটি আগেই ব্যবহৃত !  আহা ,  কার এত বড় সাহস ,  ইমেইল আছে আমার নাম আর মাতৃভূমির নাম ,  সেই ইমেইল কে জবরদখল করল !  এহহে ,  নিশ্চয়ই ইহা খেঁকশিয়ালের কর্ম !   চেপে ধরতেই সে নিরীহ মুখে জানাল  –  হ ,  তোরে তো কইছি বুটা ,  তুই ভুইল্যা গেছস !  
আরে আমি ভুলি কেমন করে ,  আমার ইমেইল ,  আমার লেখা !  আবার ভুলে যাওয়াটাও আমার হতেই হবে !  আজব !    আবার নতুন ইমেইল থেকে রেজিস্ট্রি করে গত বছরের ৭ জুলাই এথেন্সের পার্থেনন মন্দির দর্শনের অভিজ্ঞতা নিয়ে একটা লেখা পাঠিয়েই দিলাম সচলে  (  বলাবাহুল্য খেঁকুকে না জানিয়ে )  ,  পরের দিন নীড়পাতায় এসেও গেল তা ,  শুরু হল জীবন পথের বাঁকে অন্য ধরনের অনন্য যাত্রা ।   লেখাটিতে অনেকেই বেশ ধনাত্মক মন্তব্য করে উৎসাহ দিয়েই গেলেন ,  সেই উৎসাহেই পরের পোস্টটা চটজলদি ছেড়েও দিলাম ,  এইবার আফ্রিকা নিয়ে । 
 সেইখানে কৌস্তভ নামের এক ছোকরা উপযাজক হয়ে খামোখা এসে ভ্যানতারা কষে বলল আমি নাকি তার আগের প্রশ্নের উত্তর দিই নি ।  আরে বাবা ,  মানুষটা এই জগতে নতুন ,  দুই - চার দিন সময় দিবি না সব শিখে পড়ে নেবার জন্য ।  ব্যাটা দেখি এক লেখাতে নিজেকে কসটভ বলে চালিয়ে দিলে ,  আমি আগেই জানতুম এমন হবে ,  নামের মধ্যেই যার মলোটভ ককটেলের ঝাঁঝালো গন্ধ সে যে এমন সন্ত্রাসী আচরণ করবে এ যেন আমার জানা ছিল !  অন্য এক পূর্ব পরিচিতকে বললাম এই নিয়ে ,  সে জানাল ব্লগে সবাই সবার মন্তব্যে উত্তর দিবে এইটাই রেওয়াজ ,   আর কৌস্তভ ছোকরা নাকি একটু পাগলাটে হলেও বেশ কাজের ,  প্রায়ই দারুণ সব পোস্ট দেয় ।  হুম্ম ,  তার লেখা টিনটিন ,  অ্যাসটেরিক্সের পোস্ট পড়ে বেশ ভাল লাগল ,  বুঝলাম ছেলে ভালই একটু মাটির ইয়ে আছে হয়ত  (  আসলেই ভালো ছেলে আমাদের কৌস্তভ ,  সামনে মাসে লন্ডন যাব শুনে নিজে থেকেই ব্যাগ অ্যান্ড ব্যাগেজসহ তার আস্তানায় যেতে বলেছে ,  কাজেই দেখা হচ্ছে খুব শীঘ্রই ।  ) 
এক কৌস্তভ যাওবা গেল লাল মডু নামের অতীব নিষ্ঠুর এক ব্লগার এসে আমার আফ্রিকার এত কষ্টের লেখাটি সরিয়ে নিয়ে গেল !  অপরাধ ,  এক সাথে নাকি নীড়পাতায় দুটি লেখা দেওয়া যায় না !   আমি জানব কোথা থেকে ?  কেন -  সচলের নীতিমালা পড়ে ?  আরে বাবা ,  আবার এত ঝামেলা !  এইজন্যই তো নতুন কিছু থেকে দূরে দূরে থাকি ।  ভেজালের একশেষ ,  আজকে লাল মডু ,  তো কাল দেখব নীল মডু !  
যাই হোক ,  সেই থেকে সচলে নিয়মিত পোস্ট করেই যাচ্ছি ,  কিন্তু অল্প কদিন পরেই এক মুশকিল -  পোস্টে ছবি যাচ্ছে না !  ভ্যান গগ জাদুঘর নিয়ে লেখাটিতে মলা - ঢেলা ব্লগার খ্যাত মুর্শেদ ভাই উদয় হয়ে ছবি আপলোডের টিউটোরিয়াল জলবৎ তরলং করে বুঝিয়ে দেওয়া স্বত্বেও খাজাকাঁঠালের মত মাথায় এই জিনিস আসছিল না ।  এই সময়ে এগিয়ে এল যাযাবর ব্যাকপ্যাকার ,  রাজশাহী নামার লেখিকা ব্লগার দূর দেশে অবস্থান করেও নেটের মাধ্যমে প্রায় হাতেকলমে শিখিয়ে ছাড়ল কি করে ছবি এবং ভিডিও আপলোড করতে হয় ।  এই জন্য ফ্লিকারে অ্যাকাউণ্টও খুলতে হল ।    আর পায় কে ,  আমিও তরতর করে সচলে সবলে চলতে থাকলাম সবাইকে নিয়ে ।  
বেশ কিছুদিন লেখার পর মেরু ভাল্লুকের হুংকার শুনেই হবে হয়ত দেখি মুর্শেদ ভাইয়ের মেসেজ -  ইমেইল চেক করেন !  আরে বাবা আমার ইমেইল যখন ইচ্ছে চেক করব ,  কি হয়েছে এত তাড়া কিসের !  ইমেইলে কিছুই নাই ,  দেখি সব ফকফকা !  পরে মনে হল ,  নিশ্চয়ই অন্য ইমেইলের কথা বলছে ,  যেটা দিয়ে সচলে রেজিস্ট্রি হয়েছিল ।  দেখি একখানা খেতাব দেয়া হয়েছে -  হাচল ! 
 মানে নিজের নামে লিখতে পারব !  এর মাঝে দেখি একাধিক ব্লগার বললেন -  এইভাবেই লিখে যান ,  আপনি সবচেয়ে কম সময়ে সচল হবেন  (  মনে হয়ে তাদের মধ্যে সচলের স্বঘোষিত ও জোরপূর্বক মডু  আর্য রতনও ছিলেন ,  যদিও সে আমার নিজস্ব একটি ইমোর প্রতিশ্রুতি দিয়েছিল অনেক আগেই কিন্তু মনে হয় বেচারা সুবিধার করতে পারছে না মডুসমাজে !   )  ।  সচল -  সে আবার কি ?  সত্যিই জানতাম না সচল কি ,  আগেই বলেছি আমি অলস কিসিমের মানুষ ,  বই পড়তে পেলে আর কিছুই চাই না ।   শুনলাম সচলে হলে তার লেখা পোস্ট করার সাথে সাথেই নীড়পাতায় চলে আসে ,  এমন হলে তো ভালই হয় !  এমনিতে লেখা পরে আসলে সমস্যা নেই ,  কিন্তু মাঝে মাঝে বিশেষ উপলক্ষ উপলক্ষে লেখা বেশ তাড়াতাড়ি আসলেই ভাল ,  বিশেষ করে কিউবা যাবার আগের দিন ফিদেলকে নিয়ে এক লেখা দেবার প্রায় ১২ ঘণ্টা পার হয়ে যাবার পরও দেখি নীড়পাতা অচল হয়ে আছে !  মনে হল মডুরা সব আড্ডাতে বসেছে এক সাথে না হয় দাওয়াতে গেছে !  যাই হোক ,  পরে বিমানে চাপার আগেই এসেছিল ।  
আগেই বলেছি সেই ইমেইল তো আমার চেক করা হয় না দুই মাসে একবারও ,  আবার দেখি সচলের ইনবক্সে মুর্শেদ ভাইয়ের হুংকার -  ঐ মিয়াঁ ,  আপনাকে একটা মেসেজ দেয়া হয়েছে ,  চেক কইরেন !   দেখি অচল হবার বদলে হয়ে গেলাম সচল ।  
এই পোস্টটার নাম নিয়ে একটু ফিচলেমি করেছি ,  হঠাৎ  এক কারণে পোস্ট সংখ্যা গুণতে যেয়ে দেখি সেটি ১৫০ ছাড়িয়ে যাচ্ছে ,  তাই ভাবলাম ১৫০ যদি ছাড়ায় ,  একদিন ২০০ ছাড়াবে নিশ্চয়ই  (  তবে হিমু ভাইয়ের দৈনিক - দার মত নহে )  তাই ডাবল সেঞ্চুরি !  আসলে সচলে লিখা শুরু করার পর থেকে সবচেয়ে বড় বিরতি ছিল কিউবা অবস্থানের সময়কার ২ সপ্তাহ ,  সেখানে নেটের সংযোগ বেশ বিরল ,  আর অমন রোদেলা দেশের গাঢ় নীল সমুদ্র ফেলে সাইবার ক্যাফেতে বসে থাকাও খুব একটা সুখকর নয় ।  ভেবেছিলাম জানুয়ারিতে ল্যাতিন আমেরিকার তিন তিনটি সপ্তাহও সচলবিহীনই কাটবে ,  উল্টো অবাক করা সুখের সাথে লক্ষ করলাম সেখানে নেটের ছড়াছড়ি সবখানেই !  এমনকি চলুলা শহরের উদ্দেশ্যে বাসযাত্রার সময় গোধূলি সূর্যের যায় যায় আলোয় রাঙা আগ্নেয়গিরি পোপকাপেটেলের সৌন্দর্য উপভোগ শেষে যখন স্রেফ টিনটিন পড়ার জন্য ল্যাপটপ খুলেছি  ,  দেখি নেট আছে চলন্ত বাসেও !  ব্যস ,  সচলে ঢু মেরে গোটাকয়েক মন্তব্য করে জানিয়ে গেলাম -  বেঁচে আছি ,  অপহৃত হয় নি তখনো !   হয়ত আপনাদের অনেকেরই খেয়াল থাকবে মাচু পিচু দেখে ফিরে সেই রাতেই ছবি ব্লগ দিয়েছিলাম সেই ইনকা নগরী নিয়ে । 
 অনেক সহৃদয় পাঠক নিয়মিত মন্তব্য দিয়ে অনেক উৎসাহ জুগিয়েছেন ,  তাদেরই কয়েকজন বললেন -  ভাইরে আপনার লেখা মিষ্টির মত ,  ভালই লাগে ,  কিন্তু এত বেশী দেন যে তার স্বাদ পুরোপুরি উপভোগের আগেই আরেকটা চলে আসে ,  তৃপ্তি আধা খেঁচড়া হয় !  গুরুতর অভিযোগ সন্ধেহ নেই !  কি করি ?  অন্য দিকে অল্প কয়েকজন জানালেন মিষ্টি খাওয়া বেশী বেশীই চলুক সমস্যা কি !  আর আমার ব্যক্তিগত মত -  একটাই জীবন ,  কোনদিন হাপিশ হয়ে যাব ,  এখন লিখতে পারছি ,  সবসময় হয়ত পারব না ,  লিখেই ফেলি !  তাইতো লিখেই চলেছি -  - 
তবে লাল মডুর সমস্ত রাগ আমার উপর কেন টা এখনো বুঝতে পারি নি ,  একবার দেখি সন্দেশ নামে এক সুশীল ব্লগার নীড়পাতায় একাধিক লেখা দিয়ে দিব্যি আছে !  কেউ কিছুই বলল না  !  পরে আরেক দিন দেখি সুহান ভাইয়ের দুই দুই খান লেখা নীড় পাতায় ,  মান কি স দিয়ে নামের শুরু ব্লগাররা বিশেষ নামপ্রীতির সুবিধা পান ,  যেহেতু সচলের শুরু স দিয়ে  !  জানি না কিন্তু স দিয়ে নতুন নামে আর লিখা শুরু করতে চাচ্ছি না ,  অণুই ভাল  ! 
সচলে লিখে সবচেয়ে বড় প্রাপ্তি হয়েছে বন্ধুযোগ ,  যার চেয়ে ভাল কিছু সারা ব্রহ্মাণ্ডে নেই ।  এখানেই পরিচিত হয়ে মোঘলদের পোস্টমর্টেম করা ইতিহাসবিদ সত্যপীর কদিন আগে বলা নেই কওয়া নেই কয়েক হাজার পিডিএফ বই ডিভিডিতে রাইট করে নিজে ডাকমাশুল দিয়ে পাঠিয়েছে ,   সুদূর চট্টলা থেকে তিন তিন খানা কাগজের বই পাঠিয়েছেন মহাস্থবিরজাতক ,  লন্ডন যেয়ে সরাসরি তার পরিবারের একজন হয়ে তাদের বাড়ীতেই যেতে বলেছেন রানা মেহেরাপা  (  অবশ্য এও বলেছেন তার রান্না খেলে আমার মরে যেতে ইচ্ছে করবে !  হেহ ,  আমি মরব কেন এখন !   )  ,  নানা দেশ থেকে ঘুরতে যাবার আমন্ত্রণ তো লেগেই আছে ,  টেক্সাসে হচ্ছে সচলাড্ডা সেখানেও যেতে চাইলে স্পন্সর পাঠাতে চেয়েছেন বড় আপা নীলকমলিনী  (  আমি শুনে তবদা  খেয়ে বসে আছি এখনো !  )   ।  প্রিয় ছড়াকার রিটন ভাই পর্যন্ত মাঝে মাঝে দুছত্র লিখে ব্যাপক উৎসাহ দেন ।  দ্রোহীদা বলে রেখেছেন অস্ট্রেলিয়া গেলে ঘোড়ায় চেপে আইয়ারস রক যাওয়া হবে !   এক চোখো জ্ঞানী দেবতার নামের ব্লগার ওডিন পুরাণকথার দেবতার মতই একচোখো ,  মানে খামোখায় যাকে পছন্দ করে ব্যপক ভাবেই করে !  আমাকেও নিমন্ত্রণ জানিয়ে রেখেছে ২০১৬ সালে লাদাখে হামিস ফেস্টিভ্যালে যাবার জন্য !  যাব তো বটেই ,  আমাদের বাস্তবের ওডিন আবার হাড় ভাঙতে এবং বিশেষ করে ভাঙা হাড় জোড়া লাগাতে বিশেষ পারদর্শী ,  এমনই ভ্রমণসঙ্গীই তো চায় পাহাড়ি দেশে !   ইশতিয়াক রউফ ভাই অজানা কারণে প্রায় গুম খুনের হুমকি দিলেও বাংলা নামের দেশ নামের এক সাধারণ ছবি ব্লগকে আপ্লুত হয়ে তার দেখা সেরা ছবি ব্লগের মর্যাদা দিয়েছেন ।  বিখ্যাত তরুণ বিজ্ঞানী শান্তনু বণিক কোন কারণ ছাড়াই প্রায়ই ঝাঁঝালো মন্তব্য করেন বটে  , কিন্তু  তাতে তার স্নেহাদ্র মনটা লুকিয়ে থাকে না ,  এইদলটি অবশ্য বেশ ভারী !  
প্রথম থেকেই ক্রমাগত উৎসাহ দিয়েই যাচ্ছেন প্রিয় রোমেল ভাই ,  খেলোয়াড় লেখোয়াড় সুহান রেজোয়ান ,   পৌঢ় ভাবনা নামের আড়ালে সহৃদয় কবির ভাই ,  অটোয়া থেকে আসমা খান ,  সজল ,  মন মাঝি ,  নীড় সন্ধানী ,  প্রকৃতি প্রেমিক ,  সুমন তুরহান ,  সুমিমা  ইয়াসমিন ,  শাব্দিক ,  জালিস ,  আনোয়ার সাদাত শিমুল ,  সবুজ পাহাড়ের রাজা ,  মণিকা আপা ,  আমি শিপলু ,  রিশাদ ময়ূখ ,   আশফাক আহমেদ , চিলতে রোদ ,   জি  এম তানিম ,   রিসালাত বারী ,  সাবরিনা আপা ,  বিখ্যাত রায়হান আবীর ,  সুলতানা পারভিন শিমুল ,  স্বপ্নহারা ,  আমাদের একমাত্র ত্রিমাত্রিক কবি ,  দুর্দান্ত নজরুল ইসলাম নজু ভাই ,  অপছন্দনীয় ,   তিথীডোর ,  পরী ,  তদানীন্তন পাঁঠা  /  পাঠক ,  যুধিষ্ঠির ,   কুমার ,  সুপার ড্যাড তাসনীম ভাই ,  সবজান্তা ,  রঙ্গীলা উচ্ছলা ,  আশালতা দিদিভাই ,  বন্দনা ,  কাজি মামুন ,  রু ,  ব্যাঙের ছাতা ,  সাফি ,  ষষ্ঠ পান্ডব ,  নজমুল আলবাব অপু ,  ইমা ,  শিশির কণা ,  অনুপম ত্রিবেদি ,  ধ্রুব বর্ণন ,  সুরঞ্জনা ,   মুস্তাফিজ ভাই ,  কল্যাণ দা ,  রাগিব ভাই ,  দমু দি , সৌরভ কবীর ,  লাবণ্যপ্রভা ,  জাবেদুল আকবর হিমেল , শামীমা রিমা ,  দীপাবলি ,  বন্দনা কবির ,  দুর্দান্ত ,  রাতস্মরণীয় ,  কর্ণজয় ,   তারানা ,  মৌনকুহর ,  নৈষাদ ,  নিটল ,  সুপ্রিয় দেব শান্ত ,  মরুদ্যান ,  জাহিদ ভাই ,  ইস্কান্দার বরকন্দাজ জেনেভা থেকে মাহমুদ ভাই ,  টিউলিপ ,  অতন্দ্র প্রহরী ,  দিগন্ত ,  সুমাদ্রী দা ,  বুনোহাঁস , আউটসাইডার , দিগন্ত বাহার ,  অবনীল ,  দীপাবলি ,  মেঘা ,  উজান গাঁ ,  তাপস শর্মা ,  প্রদীপ্তময় সাহা ,   রসময় ধূ গো দা ,  দুষ্টু বালিকা ,  নিয়াজ ভাই ,  রণ দা ,  ধূসর জলছবি , কীর্তিনাশা  আরও কত নতুন বন্ধুরা আমার ,  এদের নিয়েই অন্যরকম পথ চলা ।  
যে আমি ছোটবেলার বন্ধুদের বাদে যে কাউকে কেবলমাত্র আপনি সম্বোধনের নীতিতে অটল ছিলাম সেই আমিই দেখি অবলীলায় অনেক দূরের মানুষদের সাথে তুমি - তুই সম্পর্কে জড়িয়ে গেছি ,  ব্লগের মাধ্যমেই অনেক অনেক কাছের মানুষ হয়ে গেছে তারা । 

 ফাহিম হাসান জানিয়েছেন উনি আমার মত অধমকে নিয়ে বন্ধুদের আড্ডায় যত কথা বলেন মানুষ নাকি রাজনীতিবিদদের নিয়ে এত কথা বলে না  (  এর মানে কি !   )  ,  প্রিয় জীবাণু বিশেষজ্ঞ অনার্য সঙ্গীত প্রথমে মাসুদ রানা উপাধি দিলেও ইদানীং তার মতলব কিছুটা বোঝা যাচ্ছে ,  অন্য কিছু নয় তার দাবী মাঝে মাঝে ভ্রমণের সাথে রমণব্লগও লিখতে !  সচল লিজেন্ড হিমু ভাই নাকি এমন এক আধারমণ লিখেও ফেলেছেন তেজসৃপ  ও তিলোত্তমাকে নিয়ে ।  কবি মৃত্যুময় ঈষৎ যে একতরফা উৎসাহ দেখিয়েই যাচ্ছে তা নিয়ে মাঝে মাঝে শঙ্কা বোধ হয় এর মর্যাদা রাখতে পারব তো !  আমাদের সবার প্রিয় লেখক লীলেনদা পর্যন্ত জানতে চাইলেন আমার খাদ্যাভাস সম্পর্কে (  কারণে ভাত খেলে নাকি নিয়মিত এমন লেখা যায় না )  ,  লীলেন দা গুরুজন ,  তার সাথে জনসমক্ষে এইসব পানাহার নিয়ে আলোচনা করি আপনারাই বলুন !  বিশাল মনের মানুষ চরম উদাস মেঘের ফাঁকেও আমার দেঁতো হাসি দেখে খুশী হয়ে গোটা দুই ছাগল পাঠিয়েছিল ,  যদিও ভার্চুয়াল ।   হিমু ভাই তার গোয়েন্দা ঝাকানাকাতে তারেক অণু নামের চরিত্র নিয়ে আসছেন  (  যদিও খবরে প্রকাশ কেবলমাত্র নির্মম খুন হবার জন্য !  )  ।  ইমা খুব অহংকার নিয়ে জানিয়েছেন তারা তিন বোনই আমার ছবির ব্লগ পালাক্রমে পড়েন ।   
তবে সবচেয়ে বড় প্রাপ্তি মনে হয় যখন অরফিয়াস আমার সামান্য লেখাতে অনুপ্রাণিত হয়ে খাজুরাহোর ভ্রমণকাহিনী লিখে ,  বাংলাদেশে থেকে জনৈক পাঠক জানায় -  আপনার ভ্রমণ ব্লগ পড়ে  এখন আর একা একটা ব্যাগে নিয়ে বেরিয়ে পড়তে ভয় পাই না ,   অনেকের তাদের লেখাতে আমার নাম উল্লেখ করেছেন ,  তানিম এহসান ভাই উড়ন্ত ঘুড়ি নামের একটা চমৎকার টাইটেল পর্যন্ত দান করেছেন -  এত উপকারের কৃতজ্ঞতা স্বীকারের সামর্থ্য আমার নেই ।  
ভালো থাকুন সবাই ,  সর্বক্ষণ ।  ছোট্ট একটা জীবন ,  এর মাঝে কখন কোথায় হারিয়ে যাব ,  হয়ত ফেরা হবে না না ফেরার দেশ থেকে ,  তখন কেউ যদি হারিয়ে যাওয়া আমার কথা মনে করে তার নিজের জীবনের কোন ভ্রমণকাহিনী লিখে ,  অজানার পথে পা বাড়ায় -  এর বেশী চাওয়ার আর কিছু নেই ।  ভালো থেকো সচল ,  ভালো থেকো বন্ধুরা ।  
 (  এই লেখাটি সচলায়তনে সাথে শুরু থেকে আজ পর্যন্ত সংশ্লিষ্ট প্রত্যেকের জন্য এবং সচলের যারা সবচেয়ে বড় শক্তি ,  সেই পাঠকদের জন্য ।   ) 






মেরুজ্যোতির আলোয় স্নান




প্রথম প্রথম উত্তরের দেশে গেলে যা হয় ,  অবাক হয়ে প্রকৃতি -  মানুষ -  যন্ত্র দেখি !  পরিযায়ী হাঁসের ডানার কাঁপন বুকে মাঝে গিয়ে বাজে ।  নীল হ্রদের মাছেরা নিয়ে যায় কোন অজানা দেশে ।  সবচেয়ে বেশী অভিভূত হই সূর্যের কাজ কারবারে ,  গ্রীষ্মে সে ২২ ঘণ্টা দর্শন দেয় ,  কিন্তু শীত আসলে কোন অজানা গুহায় শেয়ালের মত সেধোয় কে জানে !   তখন আঁধারের রাজ্য ,  আর রাজত্ব তুষার শুভ্রতার ,  কনকনে বাতাসের ,  হিম স্পর্শের ।  আর অপার্থিব মেরুজ্যোতির ,  যদি সে দর্শন দেয় ।  
মেরুজ্যোতি সাধারণত Northen Light বা Ploar Light  নামেই পরিচিত ,  উত্তরের মেরুজ্যোতিকে Aurora borealis আর দক্ষিণের মেরুজ্যোতিকে Aurora Australis বলা হয় ,  যদিও বাংলায় হয়ত মেরুজ্যোতির চেয়ে অরোরা বললেই মানুষ বেশী চিনবেন ।   মেরিজ্যোতি কী  ,  কেন ঘটে ,  কোথায় ঘটে ইত্যাদি নিয়ে বাস্তব অভিজ্ঞতা মিলিয়ে চমৎকার এক নোট লিখেছিলেন ফিনল্যান্ডের বসবাসরত হাচল ইয়াসীন ,  সেটি এই লেখার শেষ জুক্ত করে দিলাম ,  আজ মূলত শোনাব সেটি প্রথম দেখার অভূতপূর্ব অভিজ্ঞতার কথা ,  অরোরার গানের কথা ! 

Aurora Australis 
বিশ হাজার লোকের নিরিবিলি শহর ভারকাউসে থাকি ,  ২০০২ এর শেষদিকে যেয়েই প্রথমে সেই শহরের তারা দেখে আর পাখি পেছনে দৌড়ায় এমন মানুষদের সাথে সখ্য হয়ে গেছে ,  বিশেষ কিছু দেখা যাবার সম্ভাবনা থাকলে তারাই ফোন করে ডেকে নিয়ে যায় ।  মুশকিল হচ্ছে বছরের যে সময়টা আবহাওয়া অতি চমৎকার থাকে ,  স্রেফ নেংটি পড়েই কয়েক মাস কাটিয়ে দেওয়া যায় সেই সময় আকাশে থাকে সদা প্রহরামান সূর্যদেব ,  তার উপস্থিতিতে রাতের সব তারা দিনের আলোর গভীরে লুকোয় ,  কাজেই নক্ষত্র পর্যবেক্ষণের জন্য একমাত্র শীতকালই ভরসা ,  যখন ঘন আঁধার ছড়িয়ে থাকে অমোচনীয় কালীর মত উত্তুরে আকাশে ।  কিন্তু তখন সমস্যা হচ্ছে ঠাণ্ডা ,  মোলায়েম শীতের বাতাস নয় ,  নিষ্ঠুর করাল হিম যাতে মানবজীবন হয়ে পড়ে বিপর্যস্ত ।  সেই ঠাণ্ডার মাঝে কিছু নিশিতে পাওয়া মানুষের সাথে সাথী হয়ে যেতাম অনন্ত নক্ষত্র বীথি দেখতে HärkäMäki  ( ষাঁড়ের পাহাড় )  নামের এক পাহাড়ি বনে ,  ভারকাউস থেকে ৩৫ কিমি দূরে অবস্থিত ,  মূল কারণ ছিল অবশ্যই শহরের আলোক দূষণ এবং ধুলো দূষণ এড়ানো ।  সাথে থাকত পেল্লাই এক টেলিস্কোপ  (  দশ হাজার ইউরো দাম ছিল তার দশ বছর আগেই !  )  আর ছবি তোলার ক্যামেরা ।  সেটা দিয়েই প্রথম অ্যান্ড্রোমিডা গ্যালাক্সি দেখার অসহনীয় আনন্দ অনুভব করি ,  চেনা -  অচেনা তারা ,  নীহারিকা ,  গ্যালাক্সি দেখি ।  সাধারণত রাত আটটার দিকে আমাদের যাত্রা শুরু হত ,  তবে তাপমাত্রা হিমাঙ্কের নিচে ২০ ডিগ্রি সেলসিয়াস হলে সেদিন সমস্ত কিছু বাতিল করতে হত ,  ওত বেশী ঠাণ্ডায় টেলিস্কোপ পরিচালনা করা যায় না ।  
এমন এক রাতে যখন একরত্তি কিন্তু আলো ঝলমলে শহর ছাড়িয়ে তুষারশুভ্র আঁধারকালো  বনে ঢুকেছি তখনি সহযাত্রী মারক্কু নিসসিনেন বলে উঠল ,   ” আহহা আজ মনে হয় অরোরা দেখা যাবে ,  ধুর !  কেঁচে গেল আমাদের সমস্ত আয়োজন ”  ! মনে মনে তো আমি খুশীতে বাগবাগ ,  আজ পর্যন্ত অরোরা কেবল ছবি আর ভিডিওতেই দেখেছি ,  বাস্তবজীবনে তাঁকে দেখার জন্য কত লক্ষ মানুষ এই উত্তরের দেশে আসে ফি বছর ,  আর সেখানে নিজে থেকেই এসে ধরা দেবে সেই অশরীরী সৌন্দর্য ,  এর চেয়ে ভাল আর কী হতে পারে ।  আস্তে করে মারক্কুকে বললাম ,  অরোরা দেখা গেল কী সমস্যা !   সে মহা চটে বলল ,  ” আরেহ  ,  সারা আকাশ তো অরোরা দখল করে নেবে ,  তারা দেখব কীভাবে !  ”  

 ( ছবি  -  নাবিল আশরাফ ) 
পুরো পথ পাড়ি দেবার আগেই আকাশে বেশ একটা ঝলমলে পান্না সবুজ আভা ফুটে উঠল ,  আমরা পাহাড় চুড়োয় যেতে যেতে তা হয়ে গেল মহাবিশ্বব্যাপী ।  সে এক বর্ণনার অতীত বিষয় ।  আলগোছে আকাশের এক প্রান্ত থেকে আরেক প্রান্তে চলে যাচ্ছে সবুজ রশ্মির ঝালর ,  ইচ্ছে মত বাক নিচ্ছে ,  এলোমেলো চলছে ,  কখনো উপর দিকে ধাইছে কখনও দিগন্ত পানে  !  মনে হচ্ছে জীবন আছে সেগুলোর । 

 সত্যি কথা বলতে সেই নির্জন হিম অরণ্যে বরফের গাদায় দাঁড়িয়ে মাথার উপর ছুটন্ত মেরুজ্যোতি দেখে গাঁয়ে কাঁটা দিয়ে উঠেছিল সেদিন ।  কেমন যেন হাহাকার করা অশরীরী একটা ব্যাপার ,  অতৃপ্ত কিছু যেন ছুটে বেড়াচ্ছে মহাকাশে অজানা আক্রোশে  ,  লেলিহান সবুজ শিখায় যেন পুড়ে যাচ্ছে ব্রহ্মাণ্ড ।  কিন্তু তার সদা পরিবর্তনশীল সৌন্দর্য পুরোই মাতাল করে দেয় ,  একটা স্বপ্ন স্বপ্ন আমেজ তৈরি করে ,  জেগে আছি নাকি কোন স্বর্গের সুধাকাননে দাঁড়িয়ে ভেলকিবাজি দেখছি  তা নিয়ে দ্বিধা তৈরি নয় আপন মনে ।  

আর দেখা গেছিল দিগন্তে সৃষ্ট আধাবলয় ,  যা বেশ বিরল মনে শুনলাম ফিনিশ বন্ধুদের কাছে । 

কিন্তু প্রকৃতির খাম খেয়ালীপনার তখনও বাকী ,  সবুজ বিশ্বের মাঝে ফুঁটি ফুঁটি বেগুনী বিন্দু দেখা দিতে থাকল ,  একসময় সেগুলো দখল করে  অন্য বিশ্বের লাল রশ্মির দল ।  লাল অরোরা দেখা বিশাল সৌভাগ্যের বিষয় ,  অরোরা অবলোকনকারীদের শতকরা ৯৫জনই ঘুরে ফিরে সবুজ রঙাটাই দেখে থাকে ।  

তখন যে কি আনন্দ হল ,  মনে হল বিশাল কিছু একটা জয় করে ফেলেছি একই রাতে এত সব দুর্লভকে প্রত্যক্ষ করে ।  তখন ক্যামেরা ছিল না ,  একটু খচখচ করছিলাম বটে  ,  আবার এও ঠিক যে ছবি তোলার দিয়ে মনোযোগ না দেওয়ায় আকণ্ঠ ও আশরীর ঊপভোগ করেছিলাম সেই সাররিয়েল সূক্ষ সৌন্দর্য ,  ভাল লাগায় ও ভালবাসায় ।  নিজেকে মনে হচ্ছিল কোন নিঃসঙ্গ গ্রহচারী যে মুগ্ধ সদ্য ল্যান্ড করা কোন অজানা গ্রহের প্রাকৃতিক বিস্ময়ের ঝলকানিতে ।  

এরপর আরও অসংখ্যবার অরোরা দেখেছি ,  লাল -  বেগুনী -  সবুজ আলোর স্নিগ্ধ হয়েছি এমনকি বিশ্বের উত্তরতম জনবসতি স্পিটসবের্গেনে যেয়ে শুনলাম শীতের সেখানের অরোরা এতই তীব্র হয় যে তাতে বই পড়ার কাজ দিব্যি চলে যায় !  কিন্তু প্রথমবার সে অসীমকে ছোঁয়ার যে অব্যক্ত অনুভূতি  ,  তার তুলনা আর কোথাও পাই নি ।  

 ( হারকামাকিতে  আমাদের টেলিস্কোপ ও অরোরা ) 
অরোরা নিয়ে নিচের তথ্যগুলো হাচল ইয়াসীনের নোট থেকে নেওয়া -                         
সূর্যেও অগ্ন্যুৎপাত ঘটে ,  ঘটে বিস্ফোরণ এবং সূর্যের গায়েও আছে কালো কালো দাগ ,  যার নাম  ‘ সৌর কলঙ্ক ’ ; অর্থাৎ কলঙ্ক কেবল চন্দ্রের একক সম্পদ নয় ।  খালি চোখে আমরা সূর্যের দিকে তাকাতে পারিনা বিধায় সৌর কলঙ্কের এই দাগগুলো আমরা দেখতে পাই না ।  এই সৌর কলঙ্কে রয়েছে তীব্র শক্তিশালী চৌম্বকক্ষেত্র ।  সুর্যের বিস্ফোরণ সাধারণতঃ ঘটে সৌরকলঙ্কের কাছাকাছি ,  কেননা এই বিস্ফোরণের সঙ্গে চৌম্বকক্ষেত্রের সম্পর্ক রয়েছে নিবিড় ।  বিস্ফোরণ ব্যাপক হলে সূর্যের পৃষ্ঠদেশ থেকে বেরিয়ে আসে রঞ্জনরশ্মি এবং প্রোটন ,  ইলেকট্রন ইত্যাদি পারমানবিক আয়নিত  ( তড়িৎ পরিবাহীকৃত )  কণিকা ।  ধাবমান এই কণিকাগুলো যখন পৃথিবীর উপরিস্থিত বায়ুমন্ডলে চলে আসে ,  তখন তা পৃথিবীর দুই মেরুর চৌম্বকক্ষেত্রে আকর্ষিত হয় এবং সেখানকার বায়ুস্থিত গ্যাসীয় কণাগুলোকে প্রবল ঘর্ষণের দ্বারা জ্বালিয়ে দেয় ।  সেই থেকে সৃষ্ট হয় জাজ্বল্যমান আলোকের এই প্রভা । 
                       উত্তর মেরুর কাছাকাছি থাকি বলে যে রঙের খেলা দেখি তা -  নর্দান লাইট ।  তবে দক্ষিন মেরুর আকাশেও আলোর এমন আকস্মিক ক্রীড়া দৃশ্যমান ।  অরোরা - র বাংলা নামটি হচ্ছে মেরুজ্যোতি ।  এই মেরুজ্যোতি বা অরোরা দু ’ ধরণের হয় -  অরোরা বোরেয়ালিস  ( Aurora Borealis )  যা দৃশ্যমান ৫০ ডিগ্রি উত্তর অক্ষাংশে; সহজ করে বলতে গেলে বিষুববৃত্ত হতে ৫০ ডিগ্রি উত্তর কৌণিক দূরত্বের অঞ্চলব্যপী  ( উত্তর মেরু সংলগ্ন )  এবং অরোরা অস্ট্রালিস  ( Aurora Australis )  দেখতে পাওয়া যায় ৫০ ডিগ্রি দক্ষিন কৌণিক দূরত্বের অঞ্চলে  ( দক্ষিন মেরু সংলগ্ন ) ; বিষুববৃত্ত হচ্ছে নিরক্ষবৃত্তের সমান্তরাল আকাশস্থ কাল্পনিক বৃত্ত; আর নিরক্ষবৃত্ত পৃথিবীর দুই মেরু থেকে সমদূরত্বে অবস্থিত পৃথিবীকে বেষ্টনকারী কাল্পনিক বৃত্তরেখা ।  আরেকটু পরিস্কার করে বলতে গেলে অরোরা বোরেয়ালিস  ( Aurora Borealis )  বা নর্দান লাইট দেখা যায় সাধারণত যুক্তরাষ্ট্রের আলাস্কা ,  কানাডার পশ্চিমাংশ ,  স্কটল্যান্ড ,  স্ক্যান্ডিনেভিয়্যান কয়েকটি দেশ অর্থাৎ ফিনল্যান্ড ,  সুইডেন ,  নরওয়ে এছাড়াও রাশিয়ার উত্তরাংশ -  এই অঞ্চলগুলোতে ।  অন্যদিকে দক্ষিন আমেরিকার দক্ষিনাংশ ,  অস্ট্রেলিয়ার দক্ষিনে তাসমানিয়া ও নিউজিল্যান্ড থেকে অরোরা অস্ট্রালিস  ( Aurora Australis )  বা সাউদার্ন লাইট দৃশ্যমান ।  মেরুজ্যোতি কবে ও কখন আকাশ রাঙাতে পারে তার পূর্বাভাস দেয়া দূরুহ ।  সাধারণতঃ নির্জন ,  নাগরিক কৃত্রিম আলো বর্জিত ,  মেঘমুক্ত আকাশে এই জ্যোতি দেখতে পাওয়া যায় ।  সাউদার্ন এর তুলনায় নর্দান লাইট অধিক দেখা যায় ।  উল্লেখিত স্থানগুলো ছাড়াও হঠাৎ হঠাৎ অন্য কোথাও মেরুজ্যোতি দেখা যেতে পারে ।  কিছুদিন আগে সুইটজারল্যান্ডেও দেখা গেছে ।  মূলতঃ সৌর উদ্গীরণের বৃদ্ধি ,  সৌর কলঙ্কের বৃদ্ধি এবং সৌরবায়ুর গতিবৃদ্ধি ঘটলে মেরুজ্যোতির বিচরণ ক্ষেত্রও ব্যাপকতর হয় । 


                       বর্ণময় এই আলোকবন্যায় যেসব রঙ উদ্ভাসিত হয় ,  সেগুলো হচ্ছে -  লাল ,  গোলাপী ,  সবুজ আর নীল ।  বর্ণের এই তারতম্য অরোরার উচ্চতা এবং পৃথিবীর বায়ুমন্ডলের বিন্যাসের উপর নির্ভরশীল ।  ভূপৃষ্ঠ হতে ৯০ থেকে ১৫০ কিঃমিঃ উপরের বায়ুস্থিত অক্সিজেনের কারণে সবুজ ও হলুদাভ মিশ্রণের জ্যোতি দেখা যায় এবং ১২০ কিঃমিঃ উচ্চতার বায়ুস্তিত হাইড্রোজেন ও ১৫০ কিঃমিঃ এর উপরে অক্সিজেন লালাভ মেরুজ্যোতির হেতু । 
                       মহাকাশে ঘটমান অনেক কর্মকান্ডই পৃথিবীর উপর বিরুপ প্রতিক্রিয়ার সৃষ্টি করে ।  অরোরা - র ক্ষেত্রে তা সর্বদা নিশ্চিত নয় ।  ১৮৪৩ অব্দে জ্যোতির্বিজ্ঞানী  হেনরিশ শোয়াবে আবিস্কার করেছিলেন যে ১১ বছর পরপর সৌরকলঙ্ক সংখ্যার হ্রাস - বৃদ্ধি ঘটে ,  যাকে বলে সৌরকলঙ্ক চক্র ।  যখন সৌরকলঙ্কের সংখ্যা বেয়ারা ধারায় বাড়তে থাকে ,  তখন মেরুজ্যোতির আবির্ভাবও বৃদ্ধি পেয়ে থাকে ।  এসব ক্ষেত্রে অর্থাৎ মেরুজ্যোতি অতিদীর্ঘকালীন এবং অতিমাত্রায় আবির্ভূত হলে কিছু কিছু বিক্ষিপ্ত প্রতিক্রিয়ার প্রমান পাওয়া গেছে; যেমন -  রেডিও ও বিদ্যুৎ ট্রান্সমিশনে ব্যাঘাত ,  কৃত্রিম উপগ্রহের কক্ষপথ বিচ্যুতি ইত্যাদি; তবে প্রতিক্রিয়ার হার খুব একটা বেশী আদৌ নয় । 
                       দূর অতীতে মানুষের চেতনাশক্তির দৌড় ছিল চোখের দেখার মধ্যেই সীমাবদ্ধ ,  জ্ঞানের পরশে চেতনার বৃদ্ধি তখন ঘটে ওঠেনি ।  আকাশ ছিল সবার কাছে অলৌকিকতায় পূর্ণ এক মহাবিস্ময় ।  আকাশ থেকে বৃষ্টি পড়ে ,  রোদের তাপ ও আলো আসে ,  আকাশে চাঁদ - তারা - সূর্য ওঠে ,  আকাশ কখনও ফরসা আবার কখনও অন্ধকার; এইসব দেখে তাদের বিশ্বাস ছিল আকাশই সমস্ত কিছুর নিয়ন্ত্রক কিংবা সবকিছু যিনি নিয়ন্ত্রণ করছেন ,  তাঁর বাস ঐ চির অধরা গগনদেশে ।  বিভিন্ন প্রাকৃতিক বিষয়কে অলৌকিকতার স্নো - পাউডার মেখে সমাজপতিরা সাধারণ মানুষের  ’ পরে চাপিয়ে দিত; প্রতিষ্ঠিত হতো সমাজপতিদের অধিকার ,  তৈরী হতো সৃষ্টি ও স্রষ্টা তত্বের ভ্রান্ত যত ধারণা ।  অগনিত সেসব অলৌকিক ও পৌরাণিক ঘটনার মাঝে অরোরা নিয়েও আছে অদ্ভূতুড়ে তবে মজাদার নানান গপ্পো ।  অরোরা বা মেরুজ্যোতি এখন যেমন দেখা যায় ,  হাজার - লক্ষ বছর আগেও ,  পুরাণগর্ভা যুগেও দেখা যেত ।  এখন বিজ্ঞানের কল্যানে মেরুজ্যোতির বাস্তব চিত্র আমাদের জ্ঞাত ।  সে উপায় কি তখন ছিল ?  তাই প্রযুক্তিহীন সেই যুগের কাল্পনিক তত্ত্বগুলোকে স্বীকার না করলেও অবজ্ঞা করাও উচিৎ নয় । 
                       অরোরা - র আদিতম বর্ণনা পাওয়া যায় মেডিটেরেনিয়্যান অঞ্চল এবং প্রাচীন চৈনিক মতবাদগুলো থেকে ।  ভৌগলিক অবস্থানুযায়ী যদিও তারা হয়তো এক কি দুই বার অরোরা প্রত্যক্ষ করেছেন ।  অনেকেই মনে করেন চীন ও ইয়োরোপের প্রাগৈতিহাসিক ড্রাগন - কিংবদন্তী মেরুজ্যোতির বিন্যাস হতেই উদ্ভূত ।  প্রখ্যাত গ্রীক দার্শনিক নমস্য এরিস্টটল এই আলোকের বর্ণনায় অবশ্য কোনো অলৌকিকতার দ্বারস্থ হননি; পৃথিবীরই কোনো উৎস হতে উৎসারিত আলোক শিখার সঙ্গেই তিনি এর তুলনা করেছেন ।  রোমান - রা মেরুজ্যোতির নাম দিয়েছিলেন  ‘ চাশমাতা ’  বা স্বর্গ - গুহার মুখ ।  বৃটিশ ক্ষুদ্র - দ্বীপপুঞ্জীয় অঞ্চলে এর নাম ছিল  ’ Nimble men ’  এবং  ’ Merry dancers ’  -  এগুলো স্থানীয় রুপকথার চরিত্রসকল; সেখানকার মাঝি ও জেলেরা ভাবতো  ’ Merry dancers ’  অধিক গতিময় হলে আবহাওয়া বৈরী হওয়ার সম্ভাবনা থাকে ।  প্রাচীন এস্তোনিয়্যানরা এই আলোকজ্যোতিকে ভাবতো ক্রীড়ারত তিমি ,  কখনওবা কুমির ।  অস্ট্রেলিয়্যান আদিবাসীরা মনে করতো এই আলোর ভেল্কি আকাশে দেবতাদের নৃত্যের দৃশ্য ।  স্ক্যান্ডিনেভিয়্যান আদিবাসী অর্থাৎ  ‘ সামি ’  - গণ মেরুজ্যোতিকে স্থান দিয়েছিলেন সমীহ এবং শ্রদ্ধার আসনে; তারা একে ভাবতেন দ্বন্দ নিরসনের শক্তি স্বরুপ ।  নর্স  ( উচ্চারণান্তরে  ‘ নর্সে ’  )  পুরাণ মতে  ‘ এসগার্ড ’  অর্থাৎ দেবতাদের বাসস্থান  এবং পৃথিবীর মধ্যে সংযোগ রক্ষার্থে একটি সেতু আছে ,  যার নাম -   ‘ বিফ্রস্ট ’ ; আর স্বয়ং দেবতারাই এই সেতুর রক্ষক ও প্রহরী ।  পুরাণ লেখক অরোরা নতুবা রঙধনু দর্শনোত্তরই হয়তো এই কাল্পনিক সেতুর ধারনায় উপনীত হয়েছিলেন । 

 আবার নর্স পুরাণে এমনও দেখা যায় ,  দেবেশ্বর ওডিন - এর কিছু সহায়তাকারী মহিলা যোদ্ধা ছিল ,  যাদের বলা হয় -  ভালকারি; এই ভালকারিদের উপর দায়িত্ব ছিল যুদ্ধ শেষে যুদ্ধক্ষেত্র থেকে সেইসব মৃতযোদ্ধাদের সনাক্তকরণ যাদের গন্তব্য হবে  ‘ ভালহাল্লা ’ ; একচক্ষু দেবরাজ ওডিনের বাসস্থান হলো ভালহাল্লা ,  যাকে অনেকে স্বর্গ বলেও অভিহিত করেন ।  এই ভালকারিগন যখন কর্ম সম্পাদনে যুদ্ধক্ষেত্রে আসতেন তখন তাদের ঢাল হতে আলোক কিরণ প্রতিফলিত হতো ,  আর প্রতিফলিত সেই কিরণই অরোরা ।  স্ক্যান্ডিনেভিয়্যান পুরাণ মতে এও জানা যায় ,  অরোরার জ্যোতি মূলতঃ ভাইকিং দেবী ফ্রেইয়া হতে উদ্গীরিত বিভা ।  ফিনিশ  (  ফিনল্যান্ড ভিত্তিক )  পুরাণ বিশ্বাসে পৌরাণিক অগ্নি - শৃগালের উল্লেখ আছে ,  যার বিচরণ ছিল উত্তর ফিনল্যান্ডের ল্যাপল্যান্ড - এ ।  এই অগ্নি শৃগাল তার লেজের পুচ্ছ দ্বারা আকাশের জলীয় বুদবুদ ঝেড়ে নিত ,  আর তখন অগ্নি সেই বুদবুদের উপর প্রতিফলিত হয়ে তৈরী হতো মেরুজ্যোতি ।  এই শিয়াল সংক্রান্ত ব্যাখ্যা দু ’ তিন জায়াগায় দু ’ তিন রকমের পাওয়া যায় ।  আরে বাবা ,  পৌরাণিক ব্যাখ্যায় মতবিরোধতো থাকেই ।  মহাদেব ঔরসে দূর্গাগর্ভজাত পুত্র গনেশ - এর মস্তক হাতির মস্তকের মত কেন হলো ,  সে নিয়েও অনেক মতবাদ আছে ।  যাইহোক এ যাত্রায় প্রাচীর ডিঙ্গিয়ে ফের প্রতীচ্যে যাই ।  তৎকালীন স্থানীয় আদি আমেরিকানগন বিশ্বাস করতো অরোরার শ্রবনশক্তি কার্যকর ।  কেউ অরোরাকে উদ্দেশ্য করে শিস বাজালে তাকে আকাশে উড়িয়ে নিতে অরোরা নীচে চলে আসতো ,  আবার নিম্নমূখী অরোরার প্রতি হাত তালি দিলে তা আকাশে ফিরে যেত । 
 অনেকে আবার এও মনে করেন ,  মেরুজ্যোতির বিকাশ কালে সো - সো শব্দ হয় ।  বিজ্ঞান এখনও তার প্রমান পায়নি ।  তবে আমার ধারনা ,  যেহেতু অরোরা সাধারনতঃ অপেক্ষাকৃত নির্জন এবং গাছপালায় ঘেরা অঞ্চল থেকে বেশী দেখা যায় ,  তাই সেইসব গাছপালা বাতাসে দুলতে দুলতে যে শব্দ তৈরী করে তা থেকেই এমনতর বিশ্বাসের জন্ম ।  এমনি আরো অসংখ্য ভ্রান্ত বিশ্বাস আছে অরোরা কে ঘিরে ।  এসব বিশ্বাসের মাঝে পারস্পরিক বিরোধিতাও বিদ্যমান ।  আমি আবারো এ বিষয়ে আমার মত জানাচ্ছি ,  সে যুগে প্রযুক্তি নির্ভর বিজ্ঞান ছিল না ,  তাই তাদের ধারণাগুলো নিয়ে হাস্য পরিহাসের কোনো কারণ নেই ।  তারা একদিন ভাবনার পালে হাওয়া লাগিয়েছিল বলেই ভাবতে ভাবতে আজ আমরা এতদূর পৌঁছুতে পেরেছি । 
 

                       ফিনল্যান্ডস্থিত  ‘ নর্দান লাইট রিসার্চ সেন্টার ’  থেকে প্রকাশিত একটি সংকলন পড়ে জানলাম ,  প্রতিবছর এই উত্তরী আলোকজ্যোতি দর্শনে প্রচুর পর্যটকের সমাগম ঘটে এই দেশটিতে ।  সৌভাগ্যক্রমে অনেকে দেখতে পায় আর অনেকে গুচ্ছের কড়ি জলে ফেলে বিনাদর্শনেই ফিরে যায়; কেননা অরোরা - র আবির্ভাব সম্পর্কে পূর্বাভাস দেয়া সম্ভব নয় ।  এই সমস্যা নিরসনে বিজ্ঞানীরা জোর চেষ্টা চালিয়ে যাচ্ছেন ।  পুরাণগর্ভা যুগকে মূর্খ ,  অজ্ঞান আখ্যা দিয়ে আমরা অনেকেই হেয় করি ।  বলতে বাঁধা নেই প্রত্যেহ সূর্যোদয় থেকে সূর্যাস্ত এবং সূর্যাস্ত থেকে সূর্যোদয়াবধি আপাদমস্তক বিজ্ঞানের নির্মল জলে স্নান করেও এখনও আমরা অনেকেই পৌরাণিকতার জালেই আবদ্ধ ।  উদাহরণ স্বরুপ -  জ্যোতিশ বিশ্বাস; একটু পড়ালেখা করলেই জানা যায় যে  ‘ কসমিক রে ’  বা মহাজগতিক রশ্মির কোনো রঙ নেই ,  তবু সেইসব ভ্রান্ত ধারণার রঙ থেকে বাঁচতে কিংবা রঙগুলোকে কাজে লাগাতে গোটা বিশ্বের অনেকেই অঙ্গুলিতে বিভিন্ন পাথরের আংটি পরিধান করেন ,  আর জ্যোতিশিদের পকেট ও খ্যাতি তর তর করে ফুলে ফেপে ওঠে । 
 আমেরিকার কিছু প্রাচীনপন্থী মানুষ বিশ্বাস করেন অরোরা কুকর্মেরই একটি ফল ,  আর কুকর্মটি হচ্ছে জাপান কতৃক পার্ল হারবারে বোমা বিস্ফোরণ ।  পূর্বোল্লিখিত সংকলনটি পড়ে এও জানলাম অনেক পর্যটক শুধুমাত্র মেরুপ্রভা দর্শনার্থেই ফিনল্যান্ডে আসেনা ,  কারো কারো মনে এমনও কুসংস্কার বিরাজমান -  মেরুজ্যোতির আবির্ভাবকালে নারী - পুরুষের সংগমের ফলে নারী গর্ভবতী হলে নির্ঘাত পুত্র সন্তান জন্মাবে ।  এই বিশেষ কারণে আগত পর্যটকদের বিশেষ একটি সংখ্যা বিবাহিত কিংবা অবিবাহিত দম্পতি; তাদের উদ্দেশ্য মেরুজ্যোতির আশীর্বাদপুষ্ট মধুচন্দ্রিমা ।  আহ !  শুধু প্রাচ্যে নয় ,  প্রতীচ্যেও এখনও পুত্র সন্তানদের কদর রয়ে গেল ।  এ প্রসঙ্গে সংকলন রচয়িতা যা লিখেছেন ,  তা পড়ে যা বুঝলাম ,  তা হচ্ছে -  পুত্র বা কন্যা জন্মাবার ক্ষেত্রে নারী - পুরুষের শারীরিক কিংবা আরো স্পষ্ট করে বলতে গেলে পুরুষের শুক্রানু এবং নারীর ডিম্বকোষের যে মিলন ,  অর্থাৎ xx এবং xy ক্রোমোজমের যে আনপ্রেডিক্টেবল বিক্রিয়া ,  তার উপর সংগমকরণ স্থান কখনই কোনো প্রভাব ফেলতে পরে না ,  তা সে ফুলশয্যা মেরুজ্যোতিতে জ্যোতির্ময় ফিনল্যান্ডই হোক আর অমাবস্যার আধারময় কামরূপ কামাখ্যা ।  সর্বক্ষেত্রে পুত্র বা কন্যা জন্মাবার সম্ভাবনা একই ,  অর্থাৎ ফিফটি - ফিফটি । 
                       সবকিছুর অন্তে যা বুঝলাম এবং জানলাম ,  তা হলো অরোরা বা মেরুজ্যোতি প্রকৃতির নিছক একটি ঘটনা ,  মহাবিশ্বের প্রাকৃতিক একটি উপলক্ষ্য মাত্র ।   ।  ।   আর এটি শুধু পৃথিবীতেই নয় ,  মঙ্গল ও শনি গ্রহেও দেখা গেছে ।  

 ( শনির অরোরা ) 
  (  পোস্টে ব্যবহৃত দুইটি সবুজ অরোরার ছবি ফিনল্যান্ডে বসবাসকারী তরুণ আলোকচিত্রগ্রাহক নাবিল আশরাফের তোলা ।  ভিনগ্রহের অরোরারগুলোসহ কয়েকটি ছবি নাসার ওয়েবপেজ থেকে নেওয়া ।  বাকী গুলো মহাকাশ বিষয়ক ওয়েব বিশেষ করে ভারকাউসের সেই আকাশ দেখার ক্লাব Warkauden Kassiopea থেকে নেওয়া ,  এখন পর্যন্ত অরোরার ছবি তোলা হয় নাই আমার  ,  আশা করি তাঁকে ফ্রেমবন্দী করতে পারব  নিকট ভবিষ্যতে ।  
আমার এক পাগলী বন্ধু আছে যে নিজেই নিজের নাম নিয়েছে আমাদের আকাশের সবচেয়ে উজ্জল নক্ষত্রের নামে -   ” লুব্ধক ”  ।  শীতকালে তো উত্তর গোলার্ধের সবখান থেকেই লুব্ধক নক্ষত্রের দেখা মেলে ,  আর বেশী উত্তরে গেলে আকাশ ছাওয়া অরোরার ।  এই পোস্টটি আমার সেই বন্ধু লুব্ধক মিমের জন্য । 
 ভালো থেকো বন্ধু ,  কারণে -  অকারণে  !   ) 






 ‘ রওশন জামিল একসন্তানের জনক ।  গোঁফ আছে ।  ‘  




ওসমান সিরিজ গুলি আপনার রচিত নাকি বিদেশী কাহিনী অবলম্বনে  ? 
বিদেশি কাহিনি অবলম্বনে ।  লুই ল ‘ আমরের স্যাকেট সিরিজ এর ভিত্তি ।  আসলে সব বাংলা ওয়েস্টার্নই কোন না কোন বিদেশি কাহিনির ছায়ায় বেড়ে উঠেছে ।   
 আপনি কি কখনো বুনো পশ্চিম গিয়েছিলেন  ? 
না ।  তবে যাওয়ার ইচ্ছে আছে ,  যদিও সেই বুনো পশ্চিম আর কোথাও নেই ।  আর রিজার্ভেশনে থাকা ইনডিয়ানরাও ম্যুজিয়ামের প্রাণী ।  
আপনার নিজের সৃষ্টি সবচাইতে প্রিয় চরিত্র কোনটি ?  
নিজের সৃষ্টি বলতে কী বোঝাচ্ছে স্পষ্ট নয় ।  তবে বিশেষ আনন্দ পেয়েছি ওরিন ওসমান এবং সাবাডিয়াকে নিয়ে লিখে । 
ওসমান পরিবারদের নিয়ে আপনার নিজস্ব বক্তব্য কী ?   ( অনুবাদ করা হয়েছে সবগুলো কিন্তু প্রেক্ষাপটে মেলানোর ব্যাপার আছে )  ।  
	প্রেক্ষাপট মেলাবার ব্যাপারটা ছিল প্রথম দুটোয় ,  তারপর তো .  .  . 


কোন বইটি নিয়ে আপনার ভেতর সবচাইতে বেশি তৃপ্তি কাজ করে আর কোনটি নিয়ে নয় ?  
	 -  -  বলা কঠিন ,  বিশেষ করে এতকাল পর । 
 রওশন জামিল ভাই তো দেশ ভালই ছিলেন ,  ভাল ক্রীড়া সাংবাদিক ছিলেন ,  ওয়েস্ট - এ চলে গেলেন কেন ?  
	পশ্চিমের প্রতি ,  পশ্চিমা জীবনদৃষ্টির প্রতি ,  ওদের কোনকিছুকেই মুখবুজে গ্রহণ না করা বা ধর্ম না বানিয়ে ফেলা বা প্রশ্ন করা ,  এর প্রতি একটা আকর্ষণ আমার বরাবর ।  এটা হয়ত একটা কারণ ।  আর তাছাড়া মানুষের জীবনে অনেক সময় একটা পরিস্থিতি আসে বা আসতে পারে যখন ইউ জাস্ট ডু হোয়াট ইউ হ্যাভ টু ডু ।  
 আপনার প্রিয় ওয়েস্টার্ন লেখক কে  ?  
লুই লা ‘ আমর এবং করম্যাক ম্যাকআর্থি ।  দ্বিতীয় জন ভিন্ন স্বাদের নিও - ওয়েস্টার্ন লেখক ।  তাঁর নো কান্ট্রি ফর ওল্ড ম্যান বইটা ছবি হয়েছে । 
 আপনি আর কোন কোন ছদ্মনামে সেবায় লিখেছেন ?  

	না । 
 অনুবাদ বা বিদেশি কাহিনী অবলম্বনে লেখা লিখতে গিয়ে কি রাইটার্স ব্লক কাজ করে ? 
 আমার ক্ষেত্রে করে ।  মনে হয় একটু বেশিই করে ।  হা হা হা । 

কোন বই পড়ে জীবনে প্রথম খুব কষ্টে কেঁদে ফেলেছিলেন ?  
 বহু বই পড়েই কেঁদেছি বা চোখ আর্দ্র হয়েছে ।  এমুহূর্তে নাম মনে করতে পারছি না ।  

  ' রওশন জামিল '  কি ছদ্মনাম  ?  
	না ।  
 সেবা ' র বঙ্গানুবাদ এতটাই ঝরঝরে যে কখনো কখনো সেটা যেন মূল বইকেও ছাড়িয়ে যায় '  এই মতামত আপনি সমর্থন করেন ?  করলে কেন ,  একটু ব্যাখ্যা করুন প্লিজ ! 
অনুবাদ অনুবাদই ।  মূলকে ছাপিয়ে যাওয়ার কোন সুযোগ তার নেই ।  যেখানে সে তা যায় সেখানে সেটা আর মূল লেখকের থাকে না ।  অনুবাদকের হয়ে যায় ।  অনুবাদে গ্রহণ - বর্জন ,  অর্থের সংকোচন বা সম্প্রসারণের সামান্যতম সুযোগ নেই ।  অনুবাদককে মূল ভাষার রচনাটি অনুধাবন করে নিজের ভাষায় ,  সেই ভাষায় আন্তরবৈশিষ্ট্যর প্রতি শ্রদ্ধাশীল থেকে  স্থানান্তর করতে হয় ।  আশা করি আমার মনোভাবটি বোঝাতে পেরেছি । 
 এতদিন থেকে ওয়েস্টার্ন লেখার অভিজ্ঞতা থেকে কি কখনও মৌলিক ওয়েস্টার্ন লিখতে ইচ্ছা করেনি ?  লিখেছেন কি ?  কোনটা ?   (  যদিও পড়ার সময় সবগুলিই মৌলিক ধরে নেই ,  বিদেশি বই অবলম্বনে লেখা হতে পারে এটা মাথায় থাকে না ।  ) 
আ .  .  .  যেকোন ইতিহাসধর্মী মৌলিক রচনার পূর্বশর্ত গবেষণা ।  এবং সেজন্য চাই রিসোর্সেস বা সহায়সঙ্গতি ।  ওটা এতই ব্যয়বহুল ,  প্রাতিষ্ঠানিক সহায়তা ছাড়া সম্ভব নয় ।  
 নায়কদের নামে বাঙালি বা আরবি নাম প্রীতির কারণ কি ?  নায়িকা কেন বাঙালি নামে দেন না কখনো সখনো ?  একটা বাঙালি মারদাঙ্গা ওয়েস্টার্ন হিরুইন চরিত্র বানানো যায় না ?  নিদেন পক্ষে নেটিভ আমেরিকান ?  
ওসমান নামটা কিন্তু আরবি থেকে নেইনি ।  ওটা আসলে নর্ডিক অসমন্ড - এর অপভ্রংশ বা ওই জাতীয় কিছু ।  বানান হয়ত অনেক কিছুই যায় ,  কিন্তু রেস্তটা জোগাচ্ছে কে ?  হা হা হা । 

 সম্প্রতি এক তথ্য সূত্রে জানলাম ,  সেই আঠার শতকেই একদল বাঙালি জাহাজে করে এসে লুইজিয়ানা /  টেক্সাস এসব অঞ্চলে আবাস গেড়েছিল ,  এদের নিয়ে কোনো ওয়েস্টার্ন কাহিনী ফাঁদা যায় কি না দেখবেন ? 

	এর উত্তর ওপরে দিয়েছি ।  
 এত সুন্দর লেখার হাত  ,  যেকোন থ্রিলার /  সাই - ফাই প্রাণ দিতে পারেন বাংলা ভাষাতে ,  ওয়েস্টার্ন এর প্রতি আকর্ষণ বা দুর্বলতা কেন ?  বিশেষ করে যখন ওয়েস্টার্নের জীবনযাত্রা আমাদের সাধারণ বাঙালি জীবন যাত্রা থেকে একদমই অন্যরকম আর অপরিচিত ।  নাকি এটাই সুবিধা ,  লেখক হিসেবে ভুজুং ভাজুং কিছু লিখলেও পাঠকের কাছে ধরা পড়ার সম্ভাবনা কম বলে । 
আসলে ভুজুং ভাজুং কিছু লিখেছি বা দিয়েছি কিনা জানি না ।  সাইফাই আমাকে সেভাবে টানেনি ।  মে - বি ,  মৌলিক গল্প বা উপন্যাস লেখার ক্ষমতা নেই ।  তবে কিন্তু কি জানেন ,  মৌলিক লেখার চেষ্টা যে করি না বা করিনি কখনও তা নয় ,  কিন্তু যখনই সেই চেষ্টা নিই ,  মনের ভেতর একটা ভয় কাজ করে এই বুঝি কারও ছায়া পড়ল ।  তখন দড়িটাকেও সাপ মনে হয় ।  তারচেয়ে বাবা এই ভাল ,  বলে কয়ে পুকুরচুরি ।  হা হা হা । 
 লেখালেখি শুরু করলেন কিভাবে ?  
জীবনে প্রথম লেখা ক্লাস ফাইভে ।  স্কুল ম্যাগাজিনে ।  প্রকাশিত হওয়ার পর সহপাঠীরা বলল ,  নিজে লেখেনি ,  বাপ লিখে দিয়েছেন ।  ভীষণ ধাক্কা খেলাম একটা ।  আগ্রহ হারিয়ে ফেললাম ।  তারপর আবার শুরু পত্রিকায় রিপোর্ট / ফিচার লেখার মধ্যদিয়ে ,  যখন মাস্টার্সে পড়ি ।  
লেখালেখিই কি আপনার একমাত্র পেশা ?   ( ব্যাক্তিগত প্রশ্ন ,  তবুও জানতে চাইছি কারণ পেশাদার লেখক বাংলাদেশে খুব বেশি নেই ) 
সাংবাদিকতা এবং লেখা ।  
মাঝে মাঝে কি কখনও লেখালেখি ছেড়ে দিতে ইচ্ছে করে ? 
ছেড়ে দিয়েছিলামে তো !  প্রায় কুড়ি বছর লিখিনি ।  একটা অক্ষরও না ।  মানে গল্প বা ওই জাতীয় কিছু ।   
 অনুবাদ করতে গিয়ে কি কখনও এমন হয়েছে যে ,  খুব চমৎকার একটা জিনিস কিন্তু বাংলায় সেটার ঠিক অনুবাদ আসছে না ? 
অবশ্যই ।  ইংরেজিতে একটা কথা আছে না লস্ট ইন ট্রান্সেলশন ,  এটা সব সময় সত্যি ।  আসলে এটা সবক্ষেত্রেই সত্যি ।  কোনকিছু পড়ার পর আপনার মনের ভেতর যে অনুভূতি হয় ,  যে একটা ছবি ফুটে ওঠে ,  আমার ধারণা ,  তা কখনই লিখে বা বলে অপরকে জানান সম্ভব নয় ।  আপনি জানাতে গিয়ে মহৎ আরেকটি সৃষ্টি হয়ত করতে পারবেন ,  কিন্তু পাঠের মুহূর্তে ওইয়ে অনুভূতি ,  যা আপনার মনের কোন গহন ও অন্ধকার কোণে অকস্মাৎ জ্বলে উঠল দীপশিখার মত ,  আপনি মনে মনে বললেন ,  বাহ্ !  ,  এইটা কিন্তু লিখে প্রকাশ করা সম্ভব নয় ।   
 সেবার বই  ( ওয়েস্টার্ন সহ )  অনেকদিন পড়া হয় না; এবং আমি সবগুলো ওয়েস্টার্নও পড়িনি ।  কিন্তু যখন ওয়েস্টার্ন পড়তাম ,  তখন একটা জিনিস লক্ষ্য করেছিলামঃ প্রধান চরিত্র হিসেবে ওয়েস্টার্নগুলিতে অ্যান্টি - হিরো চরিত্রের অনুপস্থিতি; মনে হতো নৈতিকভাবে কোন ধূসর চরিত্র নেই ,  সবাই সাদা অথবা কালো ।  ১৯৬০ - র দশকে সারজিও লিওনে তাঁর  " The Dollar Trilogy "  নির্মাণ করার পর থেকে ওয়েস্টার্ন ছবিতেও ধীরে ধীরে অ্যান্টি - হিরো চরিত্রগুলি প্রাধান্য পেতে শুরু করে; অথচ সেবার ওয়েস্টার্নে এধরনের চরিত্র দেখতে পেয়েছি বলে মনে পড়ে না  ( অন্ততঃ ১৯৯৫ সাল পর্যন্ত; ভুল হলে মার্জনা এবং সংশোধন করবেন )  এর কি কোন বিশেষ কারণ ছিল ? 
	কারণ এককথায় একটি ।  ওই বইগুলি হাতের কাছে না থাকা ।  

মিসিসিপি নদীর পশ্চিমে শ্বেতাঙ্গ মাইগ্রেসন এবং আমেরিকান আদিবাসীদের উচ্ছেদ / গণহত্যা প্রায় সমান্তরাল ধারায় চলেছে ।  অথচ আদিবাসীদের উচ্ছেদ / গণহত্যাকে কেন্দ্র করে আমার পড়া ওয়েস্টার্নের সংখ্যা সীমিত ।   " বিদেশী কাহিনী অবলম্বনে "  উপন্যাস লেখা কি এর পিছনে কোন ভূমিকা রেখেছে ? 
আদিবাসী উচ্ছেদ / গণহত্যা উপজীব্য করে ওয়েস্টার্ন ইংরেজিতে তেমন নেই মনে হয় ।  কে আর নিজেদের অপকর্মের কথা ঢাক পিটিয়ে প্রচার করতে চায় ।  ফলে সেবা ,  বা অন্যান্য প্রকাশনের ,  বইগুলো বাজারে কাহিনির বাইরে যায় না ।  
আপনার লেখালেখির অনুপ্রেরণা কে ?  
আমার বাবা ।  
 আপনার পরিবারের কথা শুনতে চাই । 
কী বলব ।  দুই সন্তান ।  বড়টি ,  ছেলে ,  আন্ডারগ্র্যাড করে ব্যাংকে চাকরি করে ।  ছোটটি ,  মেয়ে ,  হাই স্কুল সিনিয়র ।  আর স্ত্রী হোমমেকার ।   
 আপনাকে যদি বলা হয় একটা ডুয়েল লড়তেই হবে ,  কিন্তু কার সাথে ডুয়েল লড়তে হবে সেইটা বাছাই করতে পারবেন ।  তাহলে কাকে বাছাই করবেন এবং কেন ? 
	সময় আসুক ,  তখন দেখব ।  
 ৯০ দশকের মাঝামাঝির কথা  ।  বাংলাদেশের স্বনামখ্যাত প্রয়াত অভিনেত্রী রওশন জামিল আর আপনার নাম এক বলে আমাদের সবারই কম বেশী ভুল হতো এই ভেবে যে ,  ওয়েষ্টার্ণ লেখক আর অভিনেত্রী একই মানুষ  ।  খুব অবাক হতাম এই ভেবে যে ,  সিনেমার পর্দায় যাকে সবসময় নাকের পানি - চোখের পানি এক করতে দেখছি সেই মানুষটাই এমন ধুন্ধুমার কাহিনী লেখেন কেমনে ?  আপনারও নিশ্চয়ই এ প্রসঙ্গে কম - বেশী মজার অভিজ্ঞতা থাকা স্বাভাবিক ।  আমরা জানতে পারি কি ? 
	এ ব্যাপারে বহু চিঠি এসেছে প্রাঠকের ।  কাজীদা একটা উত্তর দিয়েছিলেন ,  সেটাই শেয়ার করি ।  তিনি আলোচনা বিভাগ জবাব দিয়েছিলেন :   ‘ রওশন জামিল একসন্তানের জনক ।  গোঁফ আছে ।  ‘  
সেবার অনুবাদ ,  অ্যাডাপটেশন ,  মৌলিক লেখা ,  সবই খুব ঝরঝরে গদ্যে হয় ।  কোনো সুনির্দিষ্ট নীতিমালা কি অফিসিয়ালি লেখক - কনট্রিবিউটরদের দেওয়া হয় ?  নাকি ব্যাপারটা কালচারাল ? 
নীতিমালা দেয়া হয় না ।  তবে কাজীদার একটা দুর্মর বিশ্বাস আছে ,  হয়ত এর ভিত্তিও আছে ,  ব্যবসায়িক তো অবশ্যই আছে ,  সেটা হল ঝরঝরে ভাষা হলে পাঠক নেবে ।  এর বাইরে তিনি কখনও কিছু বলেন না ।  অন্তত আমাকে বলেননি ।  
ওসমান পরিবার এবং সাবাডিয়া  -  কোনটি বেশী প্রিয় আপনার কাছে ? 
দুটোই ।  
এখন কি লিখছেন ওয়েস্টার্ণ ?  
	এই মুহূর্তে কিছু না ।  আসলে ওয়েস্টার্ন লিখতে মন চায় না আর ।  মনে হয় ওই সময়টা পেরিয়ে এসেছি ।  
 সুদীর্ঘকাল সেবার মধ্যে একটা সুষ্ঠু পরিবেশ বজায় ছিল ,  চমৎকার সব বই পেতাম আমরা  ।  তারপর রকিব হাসান ,  শেখ আবদুল হাকিম এর মত লেখকদের সাথে কাজীদা ' র সম্পর্কের অবনতি এবং পরবর্তী ইতিহাস  ।  আপনার কি মনে হয়  ?  এর কারন কি  ? 
	আমি দেশে নেই ।  কোন মন্তব্য করা অনুচিত ।  তবে ব্যাপারটা দুঃজনক ,  সন্দেহ নেই ।  
 সুপরিচিত ওয়ের্ষ্টান চরিত্রদের  ( যেমন  -  ওয়াইল্ড বিল হিকক )  সেবার ওয়ের্ষ্টান এ প্রায় দেখাই যায়নি  ।  কারন কি  ? 
	বই না পাওয়া ।  
 একটানা অনেকদিন ওয়ের্ষ্টান লিখে ,  তারপর আপনি লম্বা সময় ওয়ের্ষ্টান লেখা বন্ধ রাখলেন  ( সেবার সাথে না থাকার কারনে বা দেশ ত্যাগের কারনে  )   ,  লিখতে ইচ্ছে হত না এ সময়  ? 
	হয়নি যে তা না ।  কিন্তু সময় ছিল না ।  আর ওয়েস্টার্নের কথা যদি বলেন ,  হয়েছে কী ,  আমেরিকায় এসব বইয়ের পাঠক নেই ।  ফলে লাইব্রেরিগুলোয় থাকে না সেভাবে ।   
ফেরা ,  আপনার লেখা প্রথম ওয়েস্টার্ন বই নিয়ে কিছু বলুন ? 
ওই গল্পটা কিন্তু লুই লা ` মর ধার করেছেন জেন গ্রে - র একটা উপন্যাস থেকে ।  নামটা এমুহূর্তে মনে করতে পারছি না ।  হুবহু এক কাহিনি ।    
 ফেরা  ,  ওয়ানটেড আপনার প্রথম দুই বইতে পরে ছায়া উপত্যকাতেও দেখা গেছে আপাত আউট ল কেউ আসলে ভাল হবার চেষ্টা করছে !  এমন চরিত্রের প্রতি কী আপনার বিশেষ সহানুভূতি আছে ?  
	আমার মনে হয় সব মানুষের মধ্যেই ভাল হওয়ার জন্য একটা সুপ্ত বাসনা থাকে ।   
 আপনার লেখা ওয়েস্টার্নগুলোতে দুড়ুম দড়াম অ্যাকশনের সাথে বেশ বুদ্ধিমত্তার খেলাও চলে ,  মানে গোয়েন্দা কাহিনীর মত বেশ রহস্যও দেখা যায় খারাপ লোকদের ঘিরে ,  এই নিয়ে কিছু বলবেন কি ?  
	কারণটা এমন হতে পারে যে আমি যে - গল্পগুলো বেছে নিয়েছিলাম সেগুলোয় রহস্যের ঘনঘটা ছিল ।  হা হা হা । 
 ঘুরে ফিরে প্রকৃতির বিশালত্ব ,  রুক্ষতার সৌন্দর্যও বারবার ফুটে ওঠে আপনার কাহিনীর ফাঁকে ,  যা অন্য অনেক ওয়েস্টার্ন বইয়ের চেয়ে স্বকীয় ।  প্রকৃতির প্রতি এই পক্ষপাত এবং মনোযোগের বিশেষ কোন কারণ আছে কি ? 

	ওয়েস্টার্নে কিছুমাত্র আমার নিজস্বতা যদি থেকে থাকে ,  সেটা প্রকৃতিতে ।  প্রকৃতি আমার কাছে সবসময়েই এক দুর্জ্ঞেয় চরিত্র ।  আমি কখনও সেটাকে ধরতে চেষ্টা করেছি ,  আবার কখনও - বা প্রকৃতির মধ্য দিয়ে আগাম আভাস দেয়ার চেষ্টা করেছি কোন ব্যাপারে ,  ইংরেজিতে যাকে ফোর - শ্যাডৌয়িং বলে ।    
 সাংবাদিক জীবনের কথা কিছু বলুন ।  
	জীবনের সবচেয়ে আনন্দের মুহূর্ত ,  সবচেয়ে ভাল লাগা কাজ ।  সুযোগ পেলে আবার করব ।  
 নতুন ওয়েস্টার্ন লেখকদের কাজ নিয়ে আপনার মন্তব্য কী ? 
	না পড়ে মন্তব্য করা অনুচিত ।  তবে অনুমান করি নিশ্চয় ভাল ,  নয়ত পাঠক নিচ্ছেন কেন ! 
ওল্ড ম্যান অ্যান্ড দ্য সী তো সেবা থেকে আপনার অনুবাদেই বাহির হয়েছিল ,  সেটা নিয়ে কিছু বলুন ?  মানে সেই বইটি কিন্তু আগেও অনুবাদ হয়েছিল বাংলাতে ,  তারপরও করার চেষ্টা করলেন ,  এবং দারুণ ভাবে সফল হলেন  ? 

হ্যাঁ ,  পঞ্চাশের দশকের শেষাশেষি বা ষাটের শুরুতে মনে ফ্রাংকলিন পাবলিকেশন থেকে বেরিয়েছিল দি ওল্ড ম্যান দ্য সি ,  অনুবাদ করেছিলেন ফতেহ লোহানি ।  অন্তত ,  অনুবাদক হিশেবে তাঁর নামই প্রকাশিত হয় ।  ওটা বাজারে লভ্য থাকলে হয়ত আমি অনুবাদ করতাম না ,  আবার কী জানি করতেও পারতাম ,  একটা ভিন্ন স্বাদ দেয়ার জন্য ।  অনুবাদ তো শুধুই নিজের ভাষায় কাহিনির পুনর্কথন নয় ,  মূলের পোয়েট্রটাকে ধরবারও একটা ব্যাপার থাকে ।  আমি চেষ্টা করেছি ,  কতটুকু পেরেছি সময় বলবে ,  মূলের যে গদ্য তার ছন্দটাকে ধরতে ।  তাছাড়া ,  হয়েছে কী ,  এটা আমার সবচেয়ে প্রিয় বই বললে একটুও বাড়িয়ে বলা হবে না ,  ওইটুকুন পরিসর অথচ কী গভীর জীবনবোধ  -  -  এ ম্যান ক্যান বি ডেস্ট্রয়েড বা নট ডিফিটেড ।  ভীষণভাবে সত্য মানি কথাটাকে ,  বুড়ো সান্তিয়াগো সব হারিয়েছে কিন্তু পরাভব মানেনি ,  তার লড়াই ঈশ্বরের সঙ্গে ,  তার লড়াই প্রকৃতির সঙ্গে ,  তার লড়াই নিয়তির সঙ্গে ।  জানেন ,  ঠিক এই কারণেই আলবেয়ার কামুর ‚মিথ অভ সিসিফাস " ও আমার ভীষণ পছন্দের একটি বই ।  সিসিফাসই নিজেই তাঁর নিয়তির প্রভু ,  তিনি আমাদের সেই সমুন্নত পৌরুষের শিক্ষা দেন যা দেবতাকে অগ্রাহ্য করতে শেখায় ।  বাই দ্য ওয়ে ,  আমি মিথ অভ সিসফাসসহ কামুর আরও কিছু প্রবন্ধ অনুবাদ করছি ,  মিথ অভ সিসিফাস অবশ্যি উত্তরাধিকারে বেরিয়েছে গেল বছর ।  
আর কোন ক্ল্যাসিক বা অনুবাদ বাংলা করেছিলেন কি ? 
মার্ক টোয়েনের দি অ্যাডভেঞ্চার অভ হাকলবেরি ফিন করেছি ,  তবে ওটা আমার কাছে একটা দুঃস্বপ্নের মত -  সেবায়ন করতে গিয়ে ,  মানে ছাঁটতে গিয়ে ,  বইটা আসলে রওশন জামিলের হাকফিন হয়ে গেছে ,  স্যামুয়েল ক্লিমেন্সের না ।  আমি আপত্তি তুলেছিলাম সংক্ষেপণের ব্যাপারে ,  কিন্তু উপরঅলা শোনেননি ,  ফলে বইটার আসল প্রাণ বলে আমি যেটাকে মনে করি ,  এর রাজনৈতিক বিষয়গুলো বাদ দিতে হয় ।  সম্প্রতি আরও কেউ একজন করেছেন বইটা শুনেছি ,  এবং নানা প্রশ্ন করে বুঝেছি ,  তিনিও সংক্ষেপ করেছেন ।  
আলোকচিত্র নিয়ে উৎসাহের শুরু কথা থেকে ?  আলোকচিত্রে মাঝ দিয়ে আপনি সমাজের কোন জিনিসটা ফোকাসে আনতে চান ? 
ফোটোগ্রাফির শখ ছোটতেই কিন্তু ক্যামেরা হাতে পাইনি ,  সেবায় থাকতে কাজীদার ক্যামেরায় হাতেখড়ি ।  তারপর এখন এখানে একটু আধটু চেষ্টা করছি ।  যখন সময় পাই আরকি । 
রওশন জামিলের তোলা কয়েকটি ছবি -  



 মোটা দাগে বলতে পারব না সমাজের ঠিক কোন বিষয়টার প্রতি আগ্রহ ,  তবে কনট্রাস্টের প্রতি একটা ঝোঁক আছে মনে হয় ।  প্রচন্ড আগ্রহ পোট্রেইটে ।  চোখ নিয়ে একটা সিরিজ করবার ইচ্ছে অনেকদিনের ,  কিন্তু ইচ্ছুক মডেল পাওয়া কঠিন ,  পেলেও সময়ে মেলে না । 
একটা প্রজন্মের কাছে আপনি খুবই জনপ্রিয় একজন লেখক ,  কিন্তু অনেক পাঠক জানতে চেয়েছে যে আপনি পুরুষ না নারী ,  এতটাই নিভৃতচারী আপনি  ,  কেন ? 
আমি ঠিক নিভৃতচারী কিনা জানি না ,  তবে কোলাহল এড়িয়ে চলতে পছন্দ করি এটা ঠিক ।  তবে আপনি যদি আমাকে একবার মাঠে নামিয়ে দেন ,  তাহলে কিন্তু আস্তিন গোটাতেও পারি !  হা হা হা ! 


অধিকাংশ প্রশ্ন এসেছে কিন্তু রওশন জামিল নামের কারণে কোন বিড়ম্বনায় পড়তে হয়েছিল কিনা সেই নিয়ে !  দুয়েকটা ঘটনা বলবেন না ? 
নামটা আসলেই নানা সময়ে বিব্রতকর অবস্থায় ফেলেছে !  মিতা হক কয়েকদিন আগে একটা কথা বলেছে না ,  আমাদের একটা আইডেন্টিটি ক্রাইসিস আছে ,  আসলেও তাই ।  বাঙালির ছেলে ,  নাম রাখি বিদেশি -  উর্দু - আরবি - ফারসি এগুলো আর যাই হোক ,  আমাদের দিশি ভাষা তো না !  তো স্কুলে আমার নাম ছিল অলক আহসান চৌধুরী ।  নবাবপুর সরকারি উচ্চ বিদ্যালয়ের কোন বন্ধু বা শিক্ষক রওশন জামিল নামে চিনবে না ,  কিন্তু  নামটা নিয়ে খুব ঝামেলা হতো ।  মৌলবি স্যার বলতেন ,  ‚অলক ,  তোর নামটা এমন আধা হিন্দু আধা মুসলমান কেন রে ?  তোর বাপকে গিয়ে বলবি বদলে দিতে "  আর জানেন তো ,  আমাদের সমাজে শিশুরা সবসময়েই অবজেক্ট ,  দে আর নেভার আ সাবজেক্ট ।  তারও যে বড়দের মতই মান - অপমান - আত্মসম্মানবোধ থাকতে পারে ,  সেটা ক্ষুণ্ন হলে তার ভেতরে যে ট্রমা হয় ,  যা বাকি জীবন সে বয়ে বেড়ায় ,  এই বোধটাই ভারতীয় উপমহাদেমের লোকেদের মনে হয় গড়ে ওঠেনি আজও !  সো ,  ক্লাস টু থেকে এরকম চলতে চলতে ক্লাস এইটে কী নাইনে বাবা নামটা দিলেন বদলে ।  প্রসঙ্গক্রমে বলে রাখি আমার বাবা যে - ধাক্কা সামলাতে পারেননি ,  আমি কিন্তু প্রতিহত করেছি সেটা ,  আমার ছেলে - মেয়ে দুজনের নামই বিশুদ্ধ বাংলা -  নো আরবি নো ফারসি -  নো হাংকি পাংকি ।  স্রষ্টা যদি সর্বজ্ঞ হয়ে থাকেন তাহলে তিনি অবশ্যই বাংলা জানেন ,  নাকি ?  
এনিওয়ে ,  নামের এই ভেজালটা লাগিয়েছেন আমার নেইমসেক ,  অভিনেত্রী রওশন জামিল !  তাঁর নাম ছিল রওশন আরা বেগম ,  বিয়ের পর বেগমের জায়গায় স্বামীর জামিল গ্রহণ করেন এবং না বুঝে ‚আরা " কে দেন এককোপে উড়িয়ে ।  জানলেনও না ,  ওই কোপে তিনি নারী থেকে পুরুষ হয়ে গেছেন !  আসলে রওশন এবং জামিল দুটোই পুরুষবাচক !  স্ত্রী - বাচক করতে হলে প্রথমটায় ‚আরা "  যোগ করতে এবং দ্বিতীয়টাকে জামিলা করতে হবে !  
প্রিয় মুভি ? 
 আসলে বলা কঠিন ,  তবে গডফাদার ছবিটা বারবার দেখি !  আর ম্যাকিয়াভেলিয়ান পোলিটিক্স অ্যাট ইটস বেস্ট । 
 শিক্ষা জীবন ? 
স্কুল তো বললামই ,  নবাবপুর ,  কলেজ নটরডেম ,  তারপর ঢাবি পাঠশালা -   বাংলা ।  আমেরিকায় থিতু হতে হতে কেটে গেল চোদ্দ বছর ,  কিন্তু সেই ছোটবেলায় যাকে পাখির চোখ করেছিলাম ,  বাবা অমত করায় পারিনি ,  সেখান থেকে নজর সরাইনি একদিনের জন্যেও ,  সুযোগ আসতেই ছুটেছি স্কুলে ,  সিটি ইউনিভার্সিটি অভ নিউ ইয়র্কের অধীনে বারক কলেজ ,  জার্নালিজম অ্যান্ড ফোটোগ্রাফিতে মেজর ,  পোলিটিক্যাল সায়েন্স মাইনর ,  আর এখন এই ইউনির্ভাসিটিরই গ্র্যাজুয়েট সেন্টারে ।  আপাতত সেক্সুয়ালিটি অ্যান্ড জেন্ডার স্টাডি ,  পরে সাহিত্যে এর প্রভাব ।  আপাতত এটাই ইচ্ছে ।  আমার স্বজনেরা অবশ্যি বলেন বুড়ো বয়সে মতিভ্রম ,  স্কুলে যায় ,  ব্যাটা আসলে কাজ করতে চায় না !  আমি জানি না লেখাপড়াটা সহজ কাজ কিনা; বাট অ্যাজ ফার অ্যাজ এইজ ইজ কনসার্নড ,  আই বিলিভ ইট ইজ নেভা ঠু লেইট ,  য়ু নো ।   

 (  সমস্ত ছবি রওশন জামিলের অনুমতি নিয়ে ব্যবহার করা হয়েছে ।  
 প্রশ্নগুলো এসেছে নানা পাঠকের কাছ থেকে ।    আরও প্রশ্ন করতে থাকুন   !  !  !  প্রিয় রওশন জামিলকে অনেক অনেক ধন্যবাদ তার মূল্যবান সময়ের জন্য এবং আশা করছি তার লেখনী ,  ছবি দিয়ে তিনি আরও অনেক অনেক বছর নিজের আনন্দ লাভের সাথে সাথে আমাদেরও আনন্দ দিয়ে যাবেন  ) 






জ্যাক লন্ডনের শ্রেষ্ঠ জীবনীগ্রন্থ  -  -   অশ্বারোহী নাবিক  



স্কুল ছুটি হয়ে যায় দুপুরের আগেই ,  মায়ের অফিস শেষ হতে তখনো কঘণ্টা বাকী ,  প্রায়শই এই সময়টাতে তার অফিসে ,  বাংলাদেশের ২য় বৃহত্তম গ্রন্থাগার ,  রাজশাহী বিশ্ব -  বিদ্যালয় গ্রন্থাগারে কাটানো হত নানা বিদেশী ছবির বই দেখে ,  বিশেষ করে জীবজন্তুর বৈচিত্রময় রঙিন ছবিগুলো যে কি উদ্বেলিত করে তুলত অদ্ভুত সব কল্পনায় । 
মাঝে মাঝে ছোটদের বাংলা বইয়ের তাক থেকে চুপিসারে দুয়েকটা বই নামিয়ে পড়ার চেষ্টা চালাতাম গভীর আগ্রহে ।  অদ্ভুত নামের একটি বই চোখে পড়াই কৌতূহলী হয়ে টেনে নামিয়েছিলাম ,  খুব একটা মোটা নয় ,  সাদা উন্নত কাগজে ছাপা ,  প্রকাশনা আজ আর মনে নেই ,  ব্যতিক্রমী নামটি ছিল  -  হোয়াইট ফ্যাং ! 
ফ্যাং মানে জানতাম না ,  কিন্তু সেই না জানাই আকৃষ্ট করে ছিল প্রবল ভাবে ।  পাতা উল্টাতেই মনে হল অন্য ধরনের বই -  বন ,  বরফ ,  সবুজ ,  শিকার আর নেকড়েদের নিয়ে ।  প্রথমেই বর্ণনা ছিল সদ্য চোখ ফোঁটা নেকড়ে শাবক কি করে গুহার মুখ দিয়ে বাহিরের আলোকময় বিশ্বের আভাসে অবাক বিস্ময়ে অভিভূত হয়ে যায় ।    

লেখকের নামটিও অন্য ধরনের জ্যাক লন্ডন ,  লন্ডন শহরে জন্ম বোধ হয়  !   বেশ একটা গভীর ছাপ ফেলেছিল শিশুমনে একটি বুনো নেকড়ের কুকুর হয়ে ওঠার কাহিনী । 
আরো ক বছর পর সেবার বই প্রথম প্রথম পড়ার সুখময় স্কুল বছরগুলোতে একই লেখকের কুকুর নিয়ে লেখা আরেকটি বই আসল হাতে দ্য কল অফ দ্য ওয়াইল্ড , বাক নামের এক কুকুরের উত্তরের বন্ধুর পরিবেশে নেকড়ে হয়ে উঠবার অসাধারণ শক্তিশালী গল্প ।  শুনলাম এই বইটি লেখার পরেই পরিপূরক হিসেবে হোয়াইট ফ্যাং লিখেছিলেন তিনি ।  বইয়ের ভুমিকায় লেখা ছিল লেখকের রূপকথার মত বর্ণময় জীবনের চকচকে কিছু ঘটনার বর্ণনা ,  জন্ম তার লন্ডনে নয় ,  মার্কিন দেশে !   মনে হয়েছিল এমন মানুষ হতে পারলেই জীবন সার্থক ,  সংক্ষিপ্ত কিন্তু প্রবল ঘটনাবহুল জীবন ।  ৪২ বছরের জীবনে কি করেন নি তিনি ! 


একে একে পড়া হল সী উলফ ,  তার অসাধারণ কিছু ছোট গল্প ,  বিশেষ করে এক ফালি মাংস ,  আগুন ইত্যাদি ।  জানলাম জ্যাক লন্ডনের  জীবন নিয়ে আজ পর্যন্ত সবচেয়ে বাস্তব ভিত্তিক উপন্যাস লিখেছেন আরভিং  স্টোন । 
 কোন আরভিং  স্টোন ?  হু হু ,  বিশ্ব সাহিত্যে আরভিং  স্টোন একজনই ,  যাকে বলা হয় বিশ্বের শ্রেষ্ঠ জীবনীকার ,  একাই রচনা করেছেন শিল্পী ভিনসেন্ট ভ্যান গগের জীবন নিয়ে Lust for Life ,    মাইকেল এঞ্জেলোর জীবন নিয়ে Agony and Ecstasy ,  ডারউইনের  ভ্রমণ নিয়ে Origin ,   ট্রয়ের হাইনরিখ স্লিম্যানের ঘটনা নিয়ে Greek Treasure ,  এবং আরো অনেকের জীবনের সাথে সাথে  জ্যাক লন্ডনের জীবন নিয়ে Sailor on Horseback ,  কি অদ্ভুত নামের বই -  অশ্বারোহী নাবিক  ! 
এখন খোঁজা শুরু হল বইটি ,  পুরনো বইয়ের দোকানে তোলপাড় চলে নিত্য দিন ,  কিন্তু পাওয়া যায় না ।  নেটের মাধ্যমে আমাজনে চাইলেই অবশ্য আনানো যায় অন্য মহাদেশ থেকে কিন্তু নিজের হাতে পুরনো বইয়ের পাহাড় সরিয়ে পছন্দে বইটি পাবার তীব্র আনন্দের কাছে মনে হয় সোনার খনি খুঁজে পাবার আনন্দও ম্লান হয়ে মুখ থুবড়ে পড়ে ।  সেই অ্যাড্রিন্যালিন প্রবাহের লোভেই অন্বেষণ চলতে থাকে দোকানে দোকানে । 
 অবশেষে ২০১০ এর জুলাইতে যখন বিশ্বকাপ ফুটবল উপভোগের জন্য অবস্থান করছিলাম আফ্রিকা মহাদেশের সুন্দরতম নগরী কেপ টাউনে ,  পেঙ্গুইন দেখে ,  পাহাড়ে চড়ে ,  নেলসন ম্যান্ডেলার স্মৃতি বিজড়িত স্থান দেখে ঘুরে বেড়াতে বেড়াতেই চোখে পড়ল এক পুরনো বইয়ের দোকান ,  ঢুকতেই মাথা বোঁ করে ঘুরে উঠল ,  অধিকাংশই ইংরেজি বই !  আসলে অন্য ভাষার দেশে ঘুরতে ঘুরতে ভুলেই গেছি যে দোকানে থরে থরে বাংলা -  ইংরেজি বই সাজানো থাকতেই পারে ।  দক্ষিণ আফ্রিকায় ইংরেজি এবং ডাচ  আফ্রিকানা দুইই চলে ,  কাজেই সমস্যা নেই । 
 প্রথম দফাতেই এক গাদা বই পছন্দ হয়ে গেল বিশেষ করে এডমুন্ড হিলারির এবং জেরাল্ড ডারেলের ,  কাঁধে করে বইগুলো হোটেল রেখে সেই দোকানে আরো দুইবার ঢুঁ মারতে বাধ্য হলাম রোদেলা সৈকতের আহ্বান উপেক্ষা করে ।   (  বিমানবন্দরে যাবার আগে ওজন করে দেখেছি প্রায় ১৩ কিলো বই ছিল ,  অধিকাংশই পেপারব্যাক )    ,  শেষ বার কি মনে হওয়ায় এমনিই জিজ্ঞেস করলাম জ্যাক লন্ডনের জীবনীটা আছে কিনা ।  শুভ্র কেশের ভদ্রলোক চশমা নাকের ডগায় রেখে খানিকক্ষণ চোখ মুদে চিন্তা করে বললেন ,  বইটি তো ছিল ,  দেখি এখনো আছে নাকি  ! 
মিনিট কয়েক খোঁজাখুজির পর পিছন দিকের এক তাক থেকে আসলেই পরম আরাধ্য বইটি নিয়ে যখন তিনি হাজির হলেন ,  বিশ্বাস হচ্ছিল না কোন মতেই !  দাম জানতে চাইলে উল্টে পাল্টে দেখে বললেন ৫০ সেন্ট  (  ৫০ বাংলাদেশী টাকা )  !  মনের আনন্দ মুখে প্রকাশ পাচ্ছে তখন ,  বিশ্ব জয়ের দুর্লভ আনন্দের মত ,  সেই তাক হাতড়েই পেলাম আরভিং স্টোনের আরও দুটি বই ,  সিগমুণ্ড ফ্রয়েড এবং চিত্রকর ক্যামিল পিসারোর জীবন ভিত্তিক উপন্যাস  । 

মানুষের তৈরি সবচেয়ে নয়নাভিরাম পথ বলে খ্যাত কেপ টাউন -  জোহান্সবার্গের রাস্তায় দীর্ঘ বাস ভ্রমণকালেই শুরু হল লন্ডনের জীবনের সাথে বাঙলাভাষী এক ভক্তের পরিভ্রমণ  (  আফ্রিকার রাস্তায় পড়া অন্য বইটি ছিল বিভূতিভূষণের চাঁদের পাহাড় )   । 
আরভিং অন্যান্য বইগুলোর মতই বিশাল কলেবরে লেখা বইটি পাঠের সময় মনে হতে থাকে জীবনের প্রতিদিনই জ্যাক লন্ডনের সঙ্গী ছিলেন আরভিং স্টোন ,  এছাড়া এমন বই লেখা সম্ভব না ।   
প্রথম লাইনে দেখা যায় ১৮৭৫ সালের জুন মাসে ফ্লোরা  উইলম্যান নামের এক তরুণী আত্নহত্যার চেষ্টা চালিয়েছেন কারণ তার প্রেমিক জনৈক আইরিশ প্রফেসর গর্ভস্থ সন্তানটিকে পৃথিবীতে আনতে রাজী হচ্ছিলেন না ।   অনেকের মতে তারা বিবাহিত হলেও ,  শেষ পর্যন্ত তা প্রমাণ করা সম্ভব হয় নি ,  কিন্তু তাদের সম্পর্ক ভেঙ্গে যায় চিরদিনের মত ।  ভূমিষ্ঠ সন্তানের নাম অবশ্য সেই আইরিশ জ্যোতিষবিদ উইলিয়াম চ্যানির নামেই রাখা হয় জন গ্রিফিথ চ্যানি  ।  কিছু দিনের মধ্যেই ফ্লোরার সাথে জন লন্ডন নামের এক ভদ্রলোকের সাথে পরিণয় ঘটে ,  শিশুটি আজীবন তার সৎ বাবার নাম গ্রহণ ও বহন করেই জগদ্বিখ্যাত হয়ে ওঠে -  জ্যাক লন্ডন । 
শুরু হয় ধরণীর বুকে এক মূর্তিমান বিদ্রোহীর পথ চলা ,  দারিদ্রপীড়িত শৈশবে মাত্র ১২ বছর বয়সেই প্রতিদিন ১২ থেকে ১৮ ঘণ্টায় কঠোর কায়িক পরিশ্রমের কাজে যোগ দিতে বাধ্য হন ভবিষ্যৎ লেখক পেটের তাগিদে । 


 এর কয়েক বছর পরেই নিজের জমানো আর ধার করা টাকায় র‍্যাজেল -  ড্যাজেল নামের এক পুরনো জাহাজ কিনে পুরোদস্তুর ঝিনুকদস্যু বনে যান তিনি ,  উপকূলীয় অঞ্চলে বেআইনি ভাবে ঝিনুক শিকার চলতে থাকে তার ,  এক পর্যায়ে শীর্ষস্থানীয় ঝিনুক দস্যু ফ্রেঞ্চ ফ্রাংকের রক্ষিতা মেমিকে নিজের কবলে নিয়ে আসেন ,  অবশ্য একই কারণে ফ্রেঞ্চ ফ্রাংকের কোপানলে পড়েন ।  এর কমাস পরেই সলিল সমাধি ঘটে তার সাধের জাহাজের । 
 বাধ্য হয়ে মৎস্যজীবীদের দলে যোগদান করেন জ্যাক ,  পরে জাপান উপকূলে যান স্কুনার নিয়ে ।  পরের কয়েক বছর বলা চলে হেন কাজ নাই যা তিনি করেন নি জীবিকা তাগিদে ,   পাট কলের কেরানি থেকে রেক কোম্পানির মজুর ,  শুঁড়িখানার বিক্রেতা । 

অবশেষে মাত্র ১৭ বছর বয়সেই জীবনের লক্ষ্য ঠিক করেন তিনি -  লেখক ।  ক্লায় ক্লেশে ইউনিভার্সিটি অফ ক্যালিফোর্নিয়া বার্কলেতে ভর্তিও হন কিন্তু মূলত অর্থ কষ্টের কারণেই বিশ্ব - বিদ্যালয় ছাড়তে বাধ্য হন  । 
এর পরপরই যোগ দেন স্বর্ণানুসন্ধানীদের দলে ,  অবারিত প্রকৃতির মাঝে কুকুরটানা স্লেজ গাড়ী নিয়ে চির তুষারের রাজ্যে ,  যে কঠিন জীবন ঘষে পাওয়া অভিজ্ঞতা ছড়িয়ে গেছে পরবর্তীতে তার মহান উপন্যাস এবং ছোট গল্পগুলোতে ।   এর আগেই এক ভবঘুরে পথিকের হাত থেকে এক ইস্তেহার আসে তার হাতে ,  কার্ল মার্ক্স নামের এক দার্শনিকের কমিউনিস্ট মেনিফেস্টো ,  যা পাঠ করে অন্যরকম জ্ঞান ও অভিজ্ঞতার আলোয় আলোকিত হয়ে ওঠেন চির ভবঘুরে জ্যাক এবং বাকী সারা জীবনই তিনি সমাজতন্ত্রে সুদৃঢ় আস্থা রেখে তা প্রতিষ্ঠার চেষ্টা করে গেছেন । 


 এই প্রসঙ্গে আরভিং স্টোন আবিস্কারের চেষ্টা চালিয়েছেন নানা গল্পের মাধ্যমে ,  কেন জ্যাক প্রথমবারের মত সন্ধান পাবার পর থেকেই মার্কসবাদে দীক্ষা নেন ?  কারণ অতি সহজ ,  শৈশব ,  কৈশোর তিনি দারিদ্র পীড়িত সমাজে বড় হয়েছেন ।  বঞ্চিত ,  পীড়িতের ব্যাথা তার চেয়ে বেশী কে বুঝবে !  তাই যখন সে বিন্দুমাত্র সম্ভাবনা দেখেছে এই বৈষম্যময় প্রচলিত সমাজব্যবস্থা দূরীকরনের ,  সেটিকেই অবলম্বন করে সামনে এগোতে চেয়েছে । 
খুব অল্প সময়ের মধ্যই জ্যাক লন্ডনের মনে হল সমাজতন্ত্র মানুষের আবিষ্কৃত শ্রেষ্ঠ সমাজব্যবস্থা ,  এবং একই সাথে একটি মহা গুরুত্বপূর্ণ সিদ্ধান্ত নিলেন -  নিজের মেধা ও মননকে উপজিব্য করে জীবন যুদ্ধে এগোবার ,  পেশীকে নয় ।  সাথে নোটবই রাখা শুরু করলেন সেই সময় থেকেই যাতে টুকে রাখতেন নানা যাত্রার অদ্ভুত সব তথ্য ,  কেন যেন মনে হয়েছিল তার জীবনের এই গল্পগুলো দিয়েও হয়ত মহৎ সাহিত্য সৃষ্টি সম্ভব । 
আলাস্কার সেই বুনো নিসর্গের মাঝে মূল্যবান হলুদাভ ধাতু খোঁজার সময়ও জ্যাক পাগলপারা হয়ে পড়ে চলতেন ৪টি বিশেষ বই -   ডারউইনের অরিজিন অফ স্পেসিস ,  মার্ক্সের পুঁজি ,  মিল্টনের প্যারাডাইস লস্ট এবং স্পেনসারের ফিলসফি অফ স্টাইল । 
তার এই সময়ের ভ্রমণ সঙ্গীদের অনেকেই পরবর্তীতে রোমন্থন করেছেন ,  হাড়ভাঙ্গা খাটুনীর পরে সবাই যখন কম্বলের উষ্ণ আশ্রয়ের সন্ধানে ব্যস্ত তখনও জ্যাক স্যুপের পাত্র হাতে আগুনের পাশে অধ্যয়নরত !  বিশেষ করে এক সঙ্গী তাদের পুরোই পাগল ঠাউরে ছিল ,  কোন মতে মৃত্যুর শীতল গ্রাস থেকে সে প্রবল সংগ্রামের পর যখন সে তাবুতে ফিরতে সক্ষম হয় ,  দেখে তাবুর সবাই তর্কে লিপ্ত !  তর্কের বিষয় -  সমাজতন্ত্র !  ! 


অবশেষে নানা অ্যাডভেঞ্চারের পরে কপর্দকহীন অবস্থায় বাড়ী ফেরেন তিনি ,  সেখানে তার জন্য অপেক্ষা করছিল এক বুক হাহাকার করা দুঃসংবাদ -  সৎ পিতা জন লন্ডনের মৃত্যুসংবাদ ,  যে মানুষটির কাছে থেকে সবসময়ই স্নেহ পেয়ে এসেছেন তিনি । 
 এবার তিনি চেষ্টা চালান আলাস্কার অভিজ্ঞতা নিয়ে লেখার ,  কিন্তু সময় ছিল বড্ড প্রতিকূল ,  পরিবারের জন্য বাধ্য হয়ে তিনি সব রকমের কায়িক পরিশ্রমের কাজ যোগাড়ের চেষ্টা করতে থাকেন অবিরত ।  জানালা ধোয়া ,  কার্পেট পরিষ্কার ,  ঘাস কাটা -  যে কোন কাজকেই তিনি স্বাগতম জানিয়েছিলেন কিন্তু চলমান অর্থনৈতিক মন্দার কারণে অধিকাংশ দিনই পুরো একটি মাত্র ডলার উপার্জনেও সক্ষম হতেন না । 
অবশেষে স্থানীয় পোস্ট অফিসে ডাক পিয়নের কাজ যোগাড়ে সক্ষম হন ,  এবং সেই সাথে বাড়তি উপার্জনের জন্য এক খবরের কাগজের জন্য গল্প লেখার চেষ্টা করতে থাকেন ,  যারা প্রতি হাজার শব্দের জন্য ১০ ডলার পারিশ্রমিক দিত ।  অর্থনৈতিক দুরবস্থার কারণে জ্যাক বাড়ীর প্রায় সমস্ত কিছুই বন্দক রাখতে বাধ্য হন কিন্তু এর মাঝে বিভিন্ন পত্রিকাতে তার লেখা পাঠাতে থাকেন ,  এক হিসেবে বলা যায় একজন সাহিত্যিক হিসেবে তার বুনিয়াদ এই সময়েই গড়ে ওঠে । 
 অবশেষে  Overland Monthly  নামের পত্রিকা তার আলাস্কার ঘটনা নিয়ে লেখা পাঁচ হাজার শব্দের গল্প  To the man on trail ছাপাতে রাজী হয় !  যার অর্থ ৫০ ডলার আসবে পকেটে ,  জ্যাক একজন মুক্ত মানুষ হিসেবে লিখে যেতে সক্ষম হবেন !  কিন্তু পত্রিকাটি পরে তাকে মাত্র ৫ ডলার দিতে সম্মতি জানায় ,  বলে এই ধরনের গল্প অনেকেই লিখতে পারে ।  হতাশায় প্রায় মুষড়ে পড়েন আমাদের হার না মানা নায়ক ,  ক্ষণিকের জন্য হলেও ভাবেন তবে কি কেবল ধনীরাই লেখক হতে পারে ? 
 কিন্তু কাকতালীয় ভাবে সেই একই বিকেলে তার জীবনের মোড় ঘুরে যায় ,   The Black Cat  নামের এক পত্রিকা তার এক গল্প খানিকটা কাট ছাঁট করে ছাপতে রাজী হয় ,  এবং প্রতি হাজার শব্দের বিনিময়ে ২০ ডলার করে দিতে রাজী হয় !  শুরু হয়ে যায় জ্যাক লন্ডনের সাহিত্যযাত্রা । 
Overland Monthly  তে তার প্রথম গল্প ছাপা হল অবশেষে ,  কিন্তু তারা সেই প্রতিশ্রুত ৫ ডলার তো ফেরৎ পাঠালই না এমনকি জ্যাককে পত্রিকাটির সৌজন্য সংখ্যা পর্যন্ত পাঠানো হল না !  রিক্ত হাতে শূন্য পকেটে এক খবরের কাগজের দোকানে জ্যাক অধীর আগ্রহে কেবল দেখতে চাইলেন ছাপার অক্ষরে তার সৃষ্টিকে কেমন দেখাচ্ছে !  কি দুর্মর আকাঙ্খা লেখক জীবনের ! 
কিন্তু এরপরও একই পত্রিকায় কেবলমাত্র সমালোচকদের দৃষ্টি আকর্ষণের জন্য The White Silence নামের গল্প পাঠালেন ,  লিখতেই থাকলেন দুই হাত ভরে । 
এবং ১৯০০ সালে নতুন শতাব্দীতে প্রবেশকালে বেশ কিছু দিনের প্রেম ম্যাবেলকে ঘরে তুলেন বদমেজাজী শাশুড়িসহ ।  কিছুদিনের মধ্যই জ্যাকের উপার্জন গিয়ে দাঁড়াল প্রতিমাসে দেড়শ ডলার ,  সম্পূর্ণটাই লেখনীর মাধ্যমে !  এই পরিমাণ অর্থ মাস ছয় আগেও ছিল পুরো পরিবারের কাছে স্বপ্ন বিশেষ । 
যদিও সংসারে দুই কন্যা সন্তানের আগমনের পরেও ১৯০৪ সালে এই দম্পতির বিবাহ বিচ্ছেদ হয়ে যায় এবং পরের বছরই জ্যাক তার জীবনের সেরা প্রেম চার্মিয়ানকে বিয়ে করেন ,  যার সাথে পরবর্তীতে রয়েছে তার অসংখ্য ভ্রমণ এবং অ্যাডভেঞ্চারের অভিজ্ঞতা । 
বাড়তেই থাকে লেখক হিসেবে তার জনপ্রিয়তা ,  আন্তর্জাতিক ভাবে ছড়িয়ে পড়তে থাকে সুনাম ।  ১৯০২ সালের শেষের দিকে জ্যাকের মাথায় কুকুর নিয়ে এক গল্প খেলে যায় ,  এটিকে পাতায় আঁকার চেষ্টা করেন তিনি ৪০০০ শব্দে ,  এবং এর পরপরই তিনি বিমূঢ় হয়ে আবিস্কার করেন ,  গল্পটি কেবল মাত্র শুরু হয়েছে ।  প্রথম বারের মত বিশ্ব ইতিহাসের অন্যতম জনপ্রিয় লেখক বুঝতে পারেন কিছু কিছু সময় আসে যখন গল্পই হয়ে দাঁড়ায় মূল চালক ,  সেক্ষেত্রে  লেখককে গল্পের দাস হিসেবে তার মর্জিমত চলা ছাড়া আর কিছুই করার থাকে না ।   গল্পটির নাম তিনি দেন -  দ্য কল অফ দ্য ওয়াইল্ড ! 

লেখার ফাঁকে ফাঁকে পরিবার ও বন্ধুদের পড়ে শোনাতেন কাহিনীটি ,  সবার উচ্ছসিত হয়ে প্রশংসা করতে থাকে আজ পর্যন্ত কুকুর বা কোন প্রাণী নিয়ে লেখা শ্রেষ্ঠ উপন্যাসটির ,  যার তিনি সর্বসত্ত্ব বিক্রি করে দেন দুই হাজার ডলারের বিনিময়ে । 
এর পরপরই the Spray  নামের এক ক্ষুদের স্কুনার কিনে ফেলেন তিনি ,  কারণ ততক্ষণে তার উর্বর মস্তিস্কে এসে গেছে সমুদ্র যাত্রা নিয়ে এক বিশাল উপন্যাস লেখার পরিকল্পনা ,  এই সময়ে পায়ের নিচে জলের কম্পন অনুভব করতে চাইছিলেন জ্যাক ।  যখনই বাড়ীতে দর্শনার্থীদের ভিড় বেড়ে যেতে ,  চলার মত খাবার নিয়ে নিয়ে একা জাহাজে ভেসে দুরে চলে যেতেন ,  লোনা বাতাসে দেহ - মন জুড়িয়ে মত্ত থাকতেন সেই উপন্যাস রচনায় ,  যার নাম দিয়ে ছিলেন সী উলফ  (  সাগর নেকড়ে )   ।  বিশ্ব সাহিত্য অন্যতম অবিস্মরণীয় চরিত্র ক্যাপ্টেন লারসেনের আগমন ঘটল সাবেক নাবিকের কলম থেকেই ! 
  ১৯০৪ সালে নভেম্বরে উপন্যাসটি বাজারে আসার সাথে সাথেই ঈর্ষণীয় পাঠকপ্রিয়তা অর্জন করে ,  ছাপা হতে থাকে একের পর এক মুদ্রণ ,  বইটির আবেদন আজো অটুট ,  অনেক সমালোচকের মতে এটিই জ্যাক লন্ডনের শ্রেষ্ঠ কীর্তি । 
 
তার সুনাম ছড়িয়ে পড়ে সর্বত্রই ,  বিভিন্ন শহরে বক্তৃতা দিতে শুরু করেন জ্যাক ,  সেই সাথে অবরাম গতিতে চলতে থাকে লেখার ফোয়ারা ।  আর তার চির অশান্ত মনে খেলতে থাকে একের পর এক অ্যাডভেঞ্চারের দুঃসাহসী পরিকল্পনা । 
যার মধ্যে অন্যতম ছিল ব্যয়বহুল ইয়ট  SNARK ,   কল্পিত এক সামুদ্রিক জীবের নামে  রাখা  স্নার্ক নামের সমুদ্রযাত্রার উপযোগী নৌযানটির পিছনে প্রায় সমস্ত উপার্জন খরচ করেছিলেন জ্যাক ,  কিন্তু প্রকাশনা সংস্থার সাথে তার চুক্তি ছিল এই নৌযান নিয়ে বিশ্ব ভ্রমণে বাহির হয়ে তাদের নিয়মিত টাটকা লেখা দিবেন ।  যদিও নানা অব্যবস্থাপনা ও জ্যাকের খেয়ালের জন্য নিত্য নতুন খরচ বাড়তেই থাকে ,  এবং যাত্রা শুরু পর দেখা যায় স্নার্ক আদৌ এমন সমুদ্র বিহারের উপযোগী নয় !  সমুদ্রে সলিল সমাধি ঘটে তার । 

কিন্তু বিপুল গতিতে চলছিল তার কলম ,  একের পর এক লিখে চলেছিলেন উপন্যাস ।  এই সময়ে চির ভবঘুরে লেখক চাইলেন সারা জীবন থিতু হয়ে বসবার মত একটি আস্তানা ,  নিজের মনের মত একটি বাড়ী ও র‍্যাঞ্চ । 
সেই সাথে মনের গহনে আত্মজীবনী লেখার সুতীব্র ইচ্ছে ছিল তার যার নাম হবে Sailor on Horseback  (  অশ্বারোহী নাবিক )  ,  শেষ পর্যন্ত যা সম্ভব হয় নি ।  জ্যাকের এই ইচ্ছের প্রতি শ্রদ্ধা জানাতেই হয়ত আরভিং স্টোন ঠিক এই নামটিই বেছে নিয়েছিলেন ।  যদিও নিজের জীবনের ছায়া নিয়ে তিনি জন বার্লেকর্ণ নামের একটি উপন্যাস লিখেছিলেন । 

 আবার মত্ত হলেন আপন খেয়ালে ,  তখন বছরে ৭৫ হাজার ডলার উপার্জন করলেও তার খরচ হচ্ছিল এক লাখ ডলার !   যদিও ১৯১৩ সালের বসন্তের মাঝে জ্যাক লন্ডন পরিণত হন সারা বিশ্বের জনপ্রিয়তম ,  সবচেয়ে বিখ্যাত এবং সর্বাধিক পারিশ্রমিকপ্রাপ্ত লেখকে ।  কিন্তু এই বিপুল খরচের বোঝা তার উপরে চেপে বসেছিল ক্রমাগত । 
সেই র‍্যাঞ্চে একটি বিশাল বিলাস বহুল প্রাসাদবাড়ী নির্মাণের উদ্যোগ নেন তিনি ,  এর নামকরণ করা হয় উলফ হাউস ।   সারা দেশ থেকে সেরা কাঠের গুঁড়ি ,  নির্মাণ শ্রমিক আসতে থাকে এই খেয়ালী প্রাসাদ নির্মাণে ,  তরতর করে এগিয়ে চলে নির্মাণকাজ ।   এটিকে বলা হত আমেরিকার শ্রেষ্ঠ আবাসগৃহ ।  কিন্তু নির্মাণ কাজ সম্পূর্ণ হলেও এখানে কোনদিনই বাস করতে পারেন নি জ্যাক ,  তার আগেই অজ্ঞাত কারণে ভয়াবহ অগ্নিকাণ্ডে  ভস্মিভুত হয়ে যায় গোটা উলফ হাউস ,  যা ভীষণ ভাবে নাড়া দেয় লেখকের হৃদয়কে ,  কোনদিনই এরপর আর আগের উচ্ছল মানুষে পরিণত হতে পারেন নি তিনি । 

জীবনীশক্তি ফুরিয়ে আসছিল সকলের অজান্তেই এই অদম্য লেখকের ,  লেখার উৎসাহও ক্রমাগত হারিয়ে ফেলেছিলেন প্রকাশকদের তাগাদায় ।  ভগ্নস্বাস্থ্য পুনরুদ্ধারের কারণে হাওয়ায় দ্বীপসহ বিভিন্ন স্থানেও ভ্রমণ করতে থাকেন ,  যদিও শেষ দিন পর্যন্ত সমাজতন্ত্রে তার আস্থা অটুট ছিল ,  বন্ধুদের চিঠি লেখার সময় কমরেড বলে সম্বোধন করতেন সবসময়ই । 
অবশেষে ১৯১৬ সালের ২২ নভেম্বর নিজের র‍্যাঞ্চেই কিডনির সমস্যাসহ নানাবিধ কারণে অসুস্থ হয়ে পড়ে সন্ধ্যার সময় সূর্যের সাথে সাথেই নশ্বর জীবন থেকে বিদায় নেন অমর লেখক জ্যাক লন্ডন  (  তার মৃত্যুর কারণ আজো রহস্যঘেরা ,  অনেকেই মনে করেন আত্মহত্যা ,  কিন্তু ধারণা করা হয় ঔষধের ভুল প্রয়োগের কারণে অ্যালকোহলাসক্ত  জ্যাকের দেহে যে পার্শ্ব প্রতিক্রিয়ার সৃষ্টি হয় তাতেই ভেঙ্গে পড়ে সমস্ত প্রতিরোধ ব্যবস্থা )  । 


 জ্যাক লন্ডন বিদায় নেন না তার ভক্তদের কাছে থেকে ,  পরিণত হন কিংবদন্তীতে ।  সময়ের সাথে সাথে পাল্লা দিয়ে বাড়তে থাকে তার লেখনীর ,  সত্ত্বার ,  জীবনের গল্প ।  যে জীবন সম্পর্কে তিনি নিজেই লিখে গেছেন — 
I would rather be ashes than dust !  
I would rather that my spark should burn out 
    in a brilliant blaze than it should be stifled by dry - rot .  
I would rather be a superb meteor ,  every atom 
    of me in magnificent glow ,  than a sleepy and permanent planet .  
The function of man is to live ,  not to exist .  
I shall not waste my days trying to prolong them .  
I shall use my time .  
   
 (  ব্যবহৃত আলোকচিত্রগুলো নেট থেকে সংগৃহীত ) 






জীবনের প্রথম সফর এবং আমার বন্ধু উদয়



গেলবার দেশে থাকার সময়ে বেশ অযাচিত ভাবেই রাজশাহী বিশ্ব - বিদ্যালয় রোটারি ক্লাব আমার মত ঘরের খেয়ে বনের মোষ তাড়ানো পাবলিককে কোন অজ্ঞাত কারণে ঘটা করে গ্লোবাল  ওয়ার্মিং - এর উপর  আয়োজিত আলোচনা সভা ও আলোকচিত্র প্রদর্শনীতে মূল বক্তার স্থান দেয় এবং  সম্বর্ধনা প্রদান করে ,  সেখানের শেষের আধা ঘণ্টা উপস্থিত দর্শকদের প্রশ্নোত্তর পর্ব ছিল ,  এক পর্যায়ে স্কুলপড়ুয়া অনুসন্ধিৎসু ছাত্র প্রশ্ন করেন  –  আপনার জীবনের প্রথম ভ্রমণ কখন ,  কিভাবে এবং কার সাথে ?  
তার প্রশ্নের সাথে সাথে আমি বেশ কবছর পিছনে ফিরে চললাম যেন ,  চারিদিকের কোলাহল ভুলে  মনের পর্দায় বায়োস্কোপের মত ভেসে ওঠে একের পর এক সেই উতল মুগ্ধতায় আচ্ছন্ন সময়ের মূল্যবান মুহূর্তগুলি ,  যখন জীবনের নেশায় মাতাল আমরা দেশকে জানার জন্য ছুটে চলেছি জনপদ থেকে জনপদে ।  উত্তর দেবার সম্বিত ফিরে পেতেই উপস্থিত সুধী মণ্ডলীর দিকে চেয়ে নিজের অজান্তেই ঠোঁটের কোণে অব্যাখ্যাত হাসি ফুতে উঠেছিল নিশ্চয়ই আমার ,  কারণ সেখানে উপস্থিত সেই প্রথম ভ্রমণের সফরসঙ্গী ,  অকৃত্রিম বাল্যবন্ধু উদয় শঙ্কর বিশ্বাসের মুখেও দেখলাম সেই মৃদু হাসি ,  নিশ্চিত ভাবেই সেও ফিরে গিয়েছিল সেই আনন্দঘন অতীতে ।  
কেবল ১৯৯৭ সালের এস এস সি পরীক্ষা দিয়েছি আমরা ,  বয়স পনের চলছে  (  উদয় ছিল আমার দেড় বছরের বড় ,  কিন্তু আমরা এক ক্লাসেই পড়তাম ,  যেখানে তার ছোট বোন আমার খুব ঘনিষ্ঠ বন্ধু সংগীতাও পড়ত )  ,  যখন ঝিম ধরা দুপুরে কেবল রবিনসন ক্রুসো না হয় এডমণ্ড হিলারি হবার জন্য মন আঁকুপাঁকু করে ,  চোখের সামনে জ্বলজ্বল করে উঠে দূরদেশের গুপ্তধনের হাতছানি ,  ডাক্তার -  ইঞ্জিনিয়ার  হবার চেয়ে মঙ্গোলিয়ায় ঘোড়সওয়ার যাযাবরদের জীবনযাত্রা অনেকগুণ বেশী আকর্ষণীয় মনে হয় ।  সব ছেড়েছুড়ে বেদের বহরে চলে যেতে ইচ্ছে করে ,  কিন্তু পাগলাটে স্বপ্নালু ইচ্ছেগুলো বাস্তবে পরিণত হয় না ,  একঘেয়ে স্কুল করি ,  নিয়মিত  পরীক্ষা দিয়ে যায় ,  এভাবেই স্কুলের শেষ ধাপ পর্যন্ত চলে আসি ,  যাযাবর আর হওয়া হয়ে ওঠে না ।  
বন্ধুত্বের কারণে উদয় এবং আমাকে অনেকেই মানিকজোড় বলে ডাকত ,  বইপড়ার পাগলপারা নেশা ছিল আমাদের ,  এবং গর্বের সাথে জানাচ্ছি এখনো আছে  (  আমার স্কুল জীবনের আর কোন বন্ধুর বইপড়ার নেশা টিকে আছে বলে শুনি নি ,  সবাই ব্যস্ত হয়ে গেছে বাস্তব জীবনে )  ,  পুরনো স্থাপত্যে প্রতি অপরিসীম আগ্রহ -  আমাদের পাড়ার মঠটা দেখেই মনে হয় মিশরের পিরামিড দেখে ফেললাম ,  কুসুম্বা ৫০০ বছরের পুরনো মসজিদ দেখে আপ্লুত হয়ে পড়ি মোঘল আমলের  নির্মাণশৈলী চাক্ষুষ করে ।  স্কুল পালিয়ে পদ্মায় গেছি তার প্রমত্ত রূপ দেখার আশায় ,  সেই সাথে যদি মিলে যায় বালুচরে রোদ পোয়াতে থাকা ঘড়িয়াল কিংবা হুঁশশ করে এক পলকের জন্য আকাশ দেখে আবার ঘোলা জলের গভীরে চলে যাওয়া শুশুক তাহলে তো সোনায় সোহাগা ।  ডাকটিকিট সংগ্রহ করি দুইজনের পাল্লা দিয়ে ,  বিচিত্র কিছুর খোজে চষে ফেলি গোটা রাজশাহী শহর ।   আর অনেক মাস ধরে পরিকল্পনা করি -  দুই বন্ধু মিলে এস এস সির পরে দক্ষিণবঙ্গ সফরে যাব ।  
একে তো তখন স্বপ্নগ্রস্ত হবার সময় ,  তার উপরে মিলবে ছুটি -  পারলে তো দেশের ৬৪ জেলার পদব্রজে হানা দিয়ে ফেলি এমন একটা অবস্থা ,  কিন্তু বাঁধা তো অনেকগুলো ।  প্রথম এবং সবচেয়ে কঠিন বাঁধা -  অভিভাবকের অনুমতি !  সেটি হলেই বাকীগুলো ধারাবাহিক ভাবে দূর হয়ে যাবে এমন বিশ্বাস আমাদের ।  অনেক যত্নে নিখুঁত অ্যামবুশ পাতলাম ,  যেন অভিভাবকেরা কোন রকম সন্দেহ না করে কিছু দিনের জন্য হলেও দুই স্কুলপড়ুয়া বালককে একলা ছেড়ে দেয় ।  সেই হিসেবেই বলা হল আমরা উদয়ের নানা এবং দাদাবাড়ী বরিশালের উজিরপুরে বেড়াতে যাব ,  পথে খুলনা ,  বাগেরহাট ঘুরে যাব ,  সেইখানেও পরিচিত বড়ভাই আছেন ।  তারাই যাবতীয় ব্যবস্থা করে রাখবেন  (  ভাগ্যিস তখনো মোবাইল জনপ্রিয় হয় নি খুব একটা !  ) 
এই প্রসঙ্গে বলতে  বাধ্য হচ্ছি বছর দশেক আগেও বাংলাদেশে ঘোরা মনে কেবল আত্মীয়ের বাড়ীতে যাওয়া বোঝাত  (  এখনো অধিকাংশক্ষেত্রে তাই - ই বোঝানো হয় )   ,  কয়েক সহপাঠী চাচা - মামা - খালার বাড়ীর বা চাকরীর সুবাদে কক্সবাজার ,  টেকনাফ ,  শ্রীমঙ্গল ,  তেঁতুলিয়া ,  ময়মনসিংহ ,  সুন্দরবন  সব সাবাড় করে ফেলেছে ,  আর আমার পরিবারের  সমস্ত চাচা - মামা - খালু - ফুফা - নানা - দাদা  (  চাচী - মামী - খালা - ফুফু - নানী - দাদী )  কোন এক অজানা চুম্বকের টানে এসে গেড়ে বসেছে হয় পদ্মাপারের রাজশাহীতে না হয় পাশের জেলা  নওগাঁতে !  কি মুস্কিল ,  চক্ষু মেলিয়া দেখা হয় না কিছু ,  মন ত্রাহি ত্রাহি করে ,  ঢাকা গিয়েছি সাকুল্য মাত্র ২বার !  অন্য কোন বিভাগ তখন নিউজিল্যান্ডের মতই দূর মনে হত ,  কাজেই দক্ষিণবঙ্গ ভ্রমণের এই অপরিপক্ক পরিকল্পনা যে আমাদের চেনা জানা মহাবিশ্বকে পাল্টে দেবে তাতে কোন সন্দেহ ছিল না ।  
 অ্যামবুশ মোতাবেক বাড়ীতে অনুমতি বেশ সহজেই পাওয়া গেল ,  বাবা কিছু টাকাও দিলেন রাহা খরচ হিসেবে ,  আসলে এর আগে তো এভাবে নগদ টাকা চাওয়া হয় নি ,  তাই বেশ একটা কিন্তু কিন্তু ভাব ছিল ,  সেই সাথে দুইজনের রিকশা ভাড়া বাঁচিয়ে হেঁটে অর্জিত অমূল্য  যৎসামান্য অর্থসম্পদ নিয়ে এক জীবনের আলো ভরা অন্যরকম দিনে কপোতাক্ষ এক্সপ্রেসে চেপে বসলাম আমরা  ,  গন্তব্য  -  খুলনা । 
বিভূতিভূষণের ছোট্ট অপু তখন আমাদের মনে - প্রাণে - চোখে ,  মুগ্ধতার আবীর লাগানো নতুন চোখে বিস্ময়ভরা জগৎ আমাদের উচ্ছাসে ভাসিয়ে নিয়ে যায় ,  পেছনে পড়ে যায় এতদিনের চেনা শহর ,  পথ ,  ঘাট ,  প্রান্তর ।  সম্পূর্ণ নতুন এক গ্রহে নিয়ে যায় জাদু ট্রেনটি ,  মাঝে মাঝেই থামে নানা ষ্টেশনে ,  যাত্রীরা উঠে যায় ,  নামতে থাকে ,  দিনের আলোর অদৃশ্য হয়ে যাবার আগে দিগন্তে টকটকে লাল বিশাল সূর্য আমাদের সঙ্গী হয়ে থাকে বেশ কিছুক্ষণ ,  একসময়ে সেও বিশ্রামে চলে যায় কিন্তু আমাদের যাত্রা থামে না ,  নতুন সাথী রাতের আঁধারকে নিয়েই নিঃসঙ্গতার আঁধার সমুদ্র চিরে চলতে থাকে কপোতাক্ষ ।  
খুলনায় পৌঁছাতে পৌঁছাতে বেশ রাতই হল ,  সেখান থেকে আবার আমাদের গন্তব্য বটিয়াঘাটা ,  কুচকুচে কালো আঁধারের মাঝে দাড় টানা নৌকায় পশুর নদী পার হতে হতে টের পেলাম আকাশের নক্ষত্ররাও বেশ খানিকটা নিচে নেমে এসেছে আমাদের সাহস জোগাতে ।    নদীর অপর পাড়ে চলছে লোডশেডিং ,  তার মাঝেই বিপ্লব দার বাড়ী খুঁজে বাহির করা হল কয়েকজনকে জিজ্ঞেস করে ।  
উদয়দের কাজলার বাড়ীর নিচতলায়  ছাত্রাবাস ছিল অনেক দিন ধরেই ,  সেই সুবাদেই রাজশাহী বিশ্ব - বিদ্যালয়ে পড়া অনেক বড় ভাইয়ের সাথে তার পরিচয় ছিল ।  তাদেরই একজন এই বিপ্লব দা ,  পরবর্তীতে যে দাদাদের বাড়ীতে আমরা আশ্রয় পেয়েছিলাম সবাই - ই সেই সুবাদেই পরিচিত ।   প্রায় মধ্যরাতে কাঁধে ব্যাগবোঁচকা নিয়ে দুই কিশোরকে দেখে বাড়ীর বাসিন্দারা যারপরনাই বিস্মিত হলেন ,  কিন্তু আতিথেয়তার কোন ত্রুটি হল না ।  যদিও একটু পরেই উদয় আমাকে আড়ালে ডেকে বলল -  দোস্ত ,  আমি দাদাকে বলেছি আমরা খুলনায় ট্রেন থেকে নেমে আইড় মাছের ঝোল দিয়ে ভাত খেয়ে এসেছি ,  এত রাতে উনাদের আর সমস্যায় ফেলতে চাচ্ছি না ,  আজকের রাতটা আমার একটু কষ্ট না হয় করলামই !   (  বিপ্লবদা যদি এই লেখা পড়েন নিঃসন্দেহে মাথা নেড়ে বলবেন ,  বিচ্ছু দুটোকে বিশ্বাস করা উচিত হয় নি  !   )  
ব্যাটার ব্যবহারিক জ্ঞান বরাবরই বেশী ,  আর কি উপোষ গেল ভ্রমণের প্রথম রাত ,  যদিও সকালে ঠেসে ফলাহার করে সেই শূন্যতা পুষিয়ে নেওয়া গেল পুরোমাত্রাই ।  পুরনো আমলের জমিদার বাড়ীর মত ভবনের বাহিরে পা দিতেই চমকে উঠে দুই পা পিছিয়ে এলাম ,  আগের রাতে ফিনকি দেয়া জ্যোছনা ছিল ,  বাড়ীর নিচেই পশুর নদীর জল পারদের মত জানান দিচ্ছিল তার অবস্থান ,  আর আজ সকালে সেই জল চলে গেছে অনেক অনেক দূরে ,  বাড়ীর নিচে এখন থিক থিক কাঁদা !  কি ভোজবাজিরে বাবা ? 
আসলে উত্তরবঙ্গের নদীগুলোর জোয়ার - ভাঁটা কখন চোখে পড়ার মত প্রবল হয় না বললেই চলে ,  তাই জোয়ার ,  ভাঁটা ,  তেজ কটাল ,  মরা কটাল থেকে গেছে বইয়ের শব্দ হয়েই ।  আজ  চাক্ষুষ দেখে সাথে সাথেই বুঝলাম কেন প্রিয় স্কুল শিক্ষক মনিমুল হক স্যার সবসময়ই বলতেন -  মানুষ ২ ভাবে জ্ঞানার্জন করে ,  বই পড়ে এবং ভ্রমণ করে !  সেদিন পশুর নদীর ভাঁটা দেখে খানিকটা হলেও তার কথার যথার্থতা বুঝতে পেরেছিলাম ।    
বেশ লাগল নদীর ধারে জনপদটি ,  সেই সাথে খুলনা শহর ঘুরে আসা হল এক বিকেলে ,  দিন কয় পর আমরা চললাম বাগেরহাটের উদ্দেশ্যে ।  যাবার আগ মুহূর্তে বিপ্লবদার বাবা মৃন্ময় সাহা কালুর  (  পরে জেনেছিলাম উনি বাংলাদেশ ওয়ার্কাস পার্টির নিবেদিত প্রাণ আদর্শবান সদস্য ,  যিনি তাদের উচ্চ স্থানে আসীন নেতাদের মত নিজেকে বিকিয়ে দেন নি  )  সাথে দেখা করলে উনি আমার ডায়েরীতে একটি বাক্য লিখে দিয়েছিলেন যা মানসপটে এখনো জ্বলজ্বল করে -  শ্রেণী বৈষম্যহীন সমাজ গঠনে তোমরা অকুতোভয় ভূমিকা রাখবে ,  এটিই এই প্রজন্মের কাছে আমাদের প্রত্যাশা ।  
বাগেরহাটে যাবার এক পর্যায়ে সবচেয়ে প্রিয় মাধ্যমে ভ্রমণ করবার সুযোগ মিলে গেল -  বাসের ছাদে !  শো শো করে চলে যাচ্ছে গাছপালা ঢাকা রাস্তা ,  দুপাশে ফসলের ক্ষেত ,  মুখে লাগছে বুনো বাতাস ,  কি উল্লাসে ভরা চারিদিক ।  একবার অবশ্য ঝুকে পড়া পাতাসহ একটা ডাল বেশ একটু ছুয়ে গেল কপালের উপরিভাগ !  ব্যস ,  অবস্থা খারাপ বুঝে নেমে বাসের ভেতরে সেঁধিয়ে গেলাম পরের স্টপেই ।  
বাগেরহাটে পৌঁছে আমরা হতবাক ,  এতদিন বই আর ক্যালেন্ডারের পাতায় দেখে আসা  বিশাল ষাট গম্বুজ মসজিদ আমাদের চোখের সামনে !  তখনো তার উপর বিদঘুটে সংস্কারের নামে পুরু সিমেন্ট আর চুনকামের আঁচড় পড়ে নি ,  লালচে ইটে ইতিহাসময় গন্ধ ।  মসজিদের পাশেই ঘোড়া দীঘি ,  প্রাতঃ নমস্য ইতিহাসবিদ লেখক আবুল কালাম মোহাম্মদ জাকারিয়া ছিলেন  ( এখনো  )  আমাদের অন্যতম প্রিয় লেখক  ,  তার বাংলাদেশের প্রাচীন কীর্তি ১ম এবং ২য় খণ্ড দুজনেরই ঝেড়ে প্রায় মুখস্থ করা ছিল ,  সেখানেই লেখা ছিল এককালে এই দীঘিতে কুমির থাকত ।  কিন্তু আজ কুমির থাকে কেবলমাত্র খাঞ্জালি দীঘিতে ।   সেই দীঘির দিতে যেতেই ছোট্ট এক গম্বুজ মসজিদ চোখে পড়ল ,  অপূর্ব তার নির্মাণ শৈলী ও কারুকার্জ এবং বিশালকার গম্বুজটি ।  
 একসময় অবশেষে দেখা গেল খাঞ্জালি দীঘির কালচে জল ,  পাশেই খান জাহান আলীর মাজার ঘিরে জমজমাট ব্যবসা ,  ওপর পাড়েই আরেকটি প্রাচীন মসজিদ -  সেটির নাম নয় গম্বুজ মসজিদ ।  সেটির মেহরাবের কাছের দেয়ালে এক জায়গায় দেখলাম বড় গর্ত মত ,  সেখান থেকে আবার তরল জাতীয় পদার্থ পড়ছে ,  উপস্থিত হুজুর ভক্তি ভরে বলল -  এটি খান জাহান আলীর বুড়ো আঙ্গুলের ছাপ ,  কয়েকশ বছর পরেও এখান থেকে ঘাম ঝরছে !  অবশ্য সেখানে ঘোরাঘুরি করতে থাকা এক বালক মুসল্লি একটু আড়াল পেয়েই বলল -  সব বাজে কথা ,  গত পরশুই দেখেছি হুজুরকে এখানে তেল ঢালতে !  বিপ্লবদা বললেন ,  খান জাহান আলী ছিলেন একজন সমাজ সংস্কারক ,  তাকে আমরা বানিয়ে ফেলেছি ধর্মীয় ঐশী পুরুষ ।  
সে রাতে আমাদের যাওয়া হল পিরোজপুর শহরের কাছে এক ছোট গ্রামে ,  পরের দিন হেঁটে সমস্ত দুর্গা সাগর ঘুরে দেখা হল ,  একটা জিনিস ভীষণ মনে আছে -  দেড় টাকার মুচমুচে সুস্বাদু সিঙ্গারা !  বাংলাদেশের নানা জেলায় ভিন্ন ভিন্ন দামের সিঙ্গারা খেয়েছি কিন্তু দেড় টাকা যে একটি সিঙ্গারার দাম হতে পারে তা কল্পনাতেই আসে নি কোনদিনই !  
এত বছর পরে পরবর্তী দিনগুলো ক্রনিক্যালি মনে পড়ছে না ,  কিন্তু সেখান থেকে যে আমরা চালনা গিয়েছিলাম তা খুব মনে আছে ।   অনেক বইতে সমুদ্র বন্দর হিসেবে চট্টগ্রামের পাশাপাশি মংলার বদলে চালনার নাম থাকত ।  সেখানেই থাকতেন আমাদের তপু দা ,  বাংলার ছাত্র ছিলেন -  যেমন চমৎকার দীপ্ত ভঙ্গিতে কথা বলতে পারতেন ,  তেমনি ছিল তার লেখার হাত ।  তাদের গ্রামের বাড়ীতেই দিন দুয়েক ছিলাম বলে মনে পড়ে ।  প্রচুর নৌকা সেখানে ,  অবস্থাদৃষ্টে মনে হল বাড়ি ছাড়াও সেখানে হয়ত চলে কিন্তু নৌকা ছাড়া অসম্ভব ।  তার মা - বৌদিরা ভিন্ন ভিন্ন ধরনের মুখরোচক রান্না প্রতি বেলাতেই পাতে দিতেন মমতা ভরে ,  নারকোল - মুরগী আর বিশেষ প্রক্রিয়ায় রান্না করা ছোট কাঁকড়ার ঝোলের স্বাদ এখনো মুখে লেগে আছে ।   প্রথম রাতে পাতে বসার পর এক মজার ঘটনা ঘটল -  বাড়ীর এক বৌদি জিজ্ঞেস করল ,  কাঁসার থালায় খেতে আপত্তি নেই তো ?  আমার উত্তরের আগেই পাশ থেকে এক মামা বলে বসলেন  ,  হিন্দুর ছেলে কাঁসার থালায় খাবে না তো কিসে খাবে !  বৌদি সলজ্জে বলে উঠলেন এই ছেলেটি হিন্দু না ।  তাহলে ?  শেষে উত্তর দিলাম -  আমরা মানুষ ।  
চালনাতেই প্রথম চাক্ষুষ করলাম আজন্ম শুনে আসা গোলপাতার গাছ ,  কিন্তু মোটেই গোল নয় সে !  অনেক নারকেল পাতার মত রীতিমত তীক্ষ ,  লম্বা পাতা !  তারমানে নাম শুনেই আকৃতি কল্পনা খুব একটা বুদ্ধিমানের কাজ নয় !  পথের বাঁকে বাঁকে কত রহস্য ,  কত জ্ঞান ।  
সেখানের চিংড়ির ঘেরের কথা খুব মনে পড়ে ,  বিস্তীর্ণ এলাকা জুড়ে জমিতে বাঁধ দিয়ে চিংড়ি চাষ করা হচ্ছে ,  টলমল জল সবখানেই ।  সেই দিন ছিল পূর্ণিমা অথবা পূর্ণিমার পরের দিন ,  আমরা তপুদার সাথে ঘেরের পাহারাদারের ছাপড়ায় বসে ,   চারিদিকে জ্যোৎস্নাপ্লাবিত ,  এমন রাতেই মনে হয় মানুষ চন্দ্রগ্রস্ত হয়ে গৃহত্যাগ করে ।  বিশ্বের যে অসহ্য সুন্দর কিছু মুহূর্তকে ছোঁয়ার সৌভাগ্য হয়েছে ক্ষুদ্র জীবনে -  সেই রাতটি তাদের অন্যতম ।  অনেকটা ঘোরলাগা মানুষের মত পথ চলেছিলাম সবাই ।  
এরপর একদিন মংলা ছুয়ে আমরা গেলাম বরিশাল -  ধান ,  নদী ,  খালের দেশে ।  মংলায় জানতে চেয়েছিলাম মিঠেখালি নামের ঝংকৃত গ্রামটি কতদূরে ,  যেখান থেকে দীপ্ত শব্দাবলী আর গনেগনে আবেগ নিয়ে উঠে এসেছিলেন রুদ্র মোহাম্মদ শহিদুল্লাহ নামের এক তরুণ কবি ।  নৌ পথে যাত্রা আমাদের ,  পথে থামা হল শর্ষিনায় কিন্তু লঞ্চ থেকে নামি নাই ,  শুনেছিলাম এখানকার পীর এক ঘৃণ্য রাজাকার ,  তার উদ্দেশ্যে দুই দলা থুথু নিক্ষেপ করে বানারিপাড়ার যাত্রা শুরু হল ।  
বরিশালের গ্রামগুলোর নৈসর্গিক সৌন্দর্য তুলনাহীন ,  বিশেষত মাঠ ভরা পুষ্ট সোনালী ধানের সমুদ্রের মাঝে যখন নৌকা করে আলতো ভেসে চলে যাওয়া হয় ,  দূর গ্রামে তাল গাছের মাথায় মনে হয় আকাশটা নেমে এসেছে ঝপ করে ।  জলরঙে আঁকা ছবি মনে হয় সবকিছুকেই ।  এর মাঝে উঁচু উঁচু ভিটেতে বিচ্ছিন্ন দ্বীপের মত বাড়িঘর ।  উদয়ের নানাবাড়ীতে থাকলাম বেশ কদিন ,  সেখানেই প্রথম বাদাম কিভাবে শিকড় থেকে আলাদা করে ধুয়ে ,  শুকিয়ে বিক্রির জন্য প্রস্তত করা হয় তা দেখা হল ।  ধান মাড়াইয়ের মৌসুম চলছে ,  মউ মউ গন্ধ যেমন চারিদিকে ঠিক তেমনি সবখানের বাতাসে উড়ছে তুষ !  প্রতি রাতেই একটা নেশা হয়ে দাঁড়িয়েছিল সেখানের পরিষ্কার আকাশের তারার মেলা দেখা ।   কিন্তু আমাদের বরিশালে অবস্থানের দিন শেষ হয়ে এল দেখতে দেখতে  ,  মাঝে অল্প কয় ঘণ্টার জন্য যাওয়া হয়েছিল চাখার ,  শেরে বাংলা আবুল কাসেম ফজলুল হকের বাড়ি দেখতে ।  বাড়ীর পাশেই চাখার কলেজ ,  সামনে একটি খাল ।  ফজলুল হক কি এই খালেই কুমিরের সাথে পাল্লা দিয়ে সাঁতার কাটতেন ?  বাড়ীর উঠানে একটা কুয়োমত ,  শুনলাম সেখানে হক সাহেব কুমিরের বাচ্চা পুষতেন ,  সত্য না অতিরঞ্জিত তা আর খতিয়ে দেখা সম্ভব হল না ।  
অবশ্য এক গ্রামে স্থানীয় লোকেরা এক মজা পুকুরে নিয়ে গিয়েছিল ঘড়িয়াল দেখাতে ,  পড়ে দেখি গুইসাপ !  কিন্তু বাঁশ ঝাড়ে ঘিরে থাকা জায়গাটি খুব মনে পড়ে ।  
বরিশাল থেকে খুলনার পথে ফেরার বেশ কষ্ট হচ্ছিল চমৎকার মানুষগুলোকে ছেড়ে আসতে ,  সেটা ঢাকতেই হয়ত দুজন একটি ব্যাগ ভাগাভাগি করে বহন করতে করতে তারস্বরে  গান ধরতাম ,  নির্জন মেঠো পথে দর্শক না থাকায় গলা সাধা বন্ধের হুমকির ছিল না অন্তত !  অবাক হয়ে দেখতাম সেখানের মৎস্যজীবীদের ,  কত বিচিত্র উপায়ে মাছ ধরেন তারা ,  নানা ধরনের জাল ,  কোনটা পেতে রাখা হয় ,  কোনটা নিক্ষেপ করতে হয় ,  কোনটা আবার বাঁশের আগায় বাঁধা !  
সেই সাথে নিজেদের কাছে অঙ্গীকার করলাম -  একদিন অবশ্যই জ্ঞান তাপস আরজ আলী মাতুব্বরের বাড়ি এবং গ্রন্থাগারটি দেখতে আমরা লামচরী যাব এবং যাব প্রিয় কবি জীবনানন্দের বাসগৃহ দেখতে ।   
খুলনার খালিশপুরে দিন দুই উজ্জলদার বাড়ীতে থেকে বি এল  ( ব্রজলাল )  কলেজ ঘুরে শেষ আস্তানা হিসেবে যাওয়া হল আমাদের মাসীর বাড়ি -  শহরের অদূরেই ফুলতলাতে ।  মাসী মুক্তি মজুমদার এবং কায়কোবাদ  মেসো  (  আমরা অবশ্য সোনা পিসে বলতাম )  দুজনেই বি এল কলেজের ডাকসাইটে প্রফেসর ,  আমার দেখা শুদ্ধতম মানুষদের অন্যতম ,  তাদের বাড়ীটি ছিল সকল সাংস্কৃতিক অনুষ্ঠানের কেন্দ্রস্থল ।  আর ছিল হাজার হাজার বইয়ের সংগ্রহ ,  সেখানেই প্রথম পড়তে শুরু করি শহীদ জননী জাহানারা ইমামের একাত্তরের দিনগুলি ।  এমন আলোকিত মানুষের সাথে দুদণ্ড থাকলেও প্রাপ্তির পরিমাণ যে কত বেশী তা আর ভাষায় প্রকাশ করার নয় ।  
ফুলতলার বাড়ীটি থেকে হাঁটা দূরত্বে দক্ষিণদিহি ,  যেখানে আছে কবিগুরু রবিঠাকুরের শ্বশুরবাড়ি ,  মৃণালিনী দেবীর পিত্রালয় ।    যদিও বাড়ীটির বেশ ভগ্নদশা ,  তবে বাড়ীটির পাশেই বিশাল দুইতলার সমান শৌচাগার কিশোর                                                                                                                                                                                                                                 মনে নানা কৌতূহলের উদ্রেক করেছিল বইকি ,  আর সবচেয়ে সুন্দর ছিল এক ঝাঁকড়া গাছকে ঘিরে সুন্দর একটা মঞ্চ -  মৃণালিনী মঞ্চ !  এখানেই নানা উৎসবে গানের আসর বসে এখনো ।  বাড়ীটি সামনে অবশ্য দুটি অকাজের আবক্ষ ভাস্কর্য ছিল ,  সেটি দেখে কবি গুরু ,  না লালন ফকির না সক্রেটিস তা বুঝবার কোন উপায় ছিল না ।  কিন্তু অদ্ভুত গৌরবে ও ভালবাসায় আচ্ছন্ন ছিলাম বেশ অনেক দিন এই চিন্তায় -  অন্তত রবি ঠাকুরের স্মৃতি বিজড়িত জায়গাতে আমরা যেতে পেরেছি ,  তার পদচিহ্ন অনুসরণ করে ।  
যাত্রার শেষ দিনে যশোহর এসে ট্রেন ধরলাম রাজশাহী উদ্দেশ্যে ।  অসাধারণ এক ভ্রমণ শেষ হল আমাদের ,  নাকি শুরু হয়েছিল জীবন নামের ভ্রমণের ?  
 (  বন্ধু উদয়ের জন্মদিন আজ ,  আমরা ২জন এত বেশী অবিচ্ছেদ্য ভাবে জড়িত ,  যে কেউ যদি কোন দিন উদয় শঙ্কর বিশ্বাসকে নিয়ে কাজ করতে ইচ্ছুক হয় ,  তাকে তারেক অণুর কথা বলতেই হবে ,  ঠিক তেমনি অণুর জীবনের কথা আসলে উদয় আসবেই ।  উদয় এখন রাজশাহী বিশ্ব বিদ্যালয়ের ফোকলোর বিভাগের অধ্যাপক ,  আশা করি তার জ্ঞানার্জন ,  লোকসংস্কৃতি ও ইতিহাসের অন্বেষণে যে পরিমাণ উৎসাহ ও প্রজ্ঞা আছে ,  তার কিছুটা যেন ছাত্র -  ছাত্রীরা পায় ।  
শুভ জন্মদিন বন্ধু ,  ভালো থাকিস প্রতি মুহূর্ত ) 






আমার সবচেয়ে বড় নেশা



i am Borat .  I love Sex . 

কেপ টাউনকে খুব মনে পড়ে ,  তিলোত্তমা কেপ টাউন সমগ্র আফ্রিকার সবচেয়ে নয়নাভিরাম শহরতো বটেই ,  সারা বিশ্বের হলেও অবাক হবার কিছু নেই ।  ভারত এবং অতলান্তিক দু ,  দুটো মহাসাগর তার পা চুমে যাচ্ছে অবিরত ,   শহরের যেখানে শেষে সেখানেই আকাশ পর্যন্ত ছুঁয়ে স্তব্ধ হয়ে আছে টেবিল মাউন্টেন ,  অদূরের সমুদ্রে রোবেন দ্বীপ ,  পাশেই পেঙ্গুইনের দল ইতিউতি করে বেড়াচ্ছে ,  সাথে উদ্ভিদের বিশাল রাজ্য স্থানীয় ন্যাশনাল পার্কে ।  হ্যাঁ ,  প্রায় দিনই ফিরতে ইচ্ছে করে কেপ টাউনে ।  এর আগে উল্লেখিত সব বিষয়ের জন্য তো বটেই কিন্তু তাদের সবার সম্মিলিত মোহের চেয়েও অনেক অনেক দুরূহ আকর্ষণ তৈরি করে শহরের উপকূল ঘেঁষে এলিজাবেথ হোস্টেলের পাশ দিয়ে চলে যাওয়া লম্বা রাস্তাটা ,   সেই রাস্তা দুই - তৃতীয়াংশ পেরোলে যেখানে দুই ভাগ হয়ে গেছে ,  উপর দিকে মুখ তুললে লায়ন্স হেড পাহাড়ের চোখ চোখ মিলে যায় তার সাথে বার্ণিশ করা সাদা কাঠের একটি দোকান ,  বড় বড় কাঁচের জানালা ,  বাহির থেকে আঁচ করা যায় কী অসামান্য গুপ্তধন লুকিয়ে আছে এর আড়ালে - আবডালে ।   হন হন করে জেমস টাউনের টেম্পু ধরার জন্য এগোচ্ছিলাম ,  যার স্থানীয় নাম কুমভি ,  ২০১০র জুলাইয়ের এক সকালে ,  এক আলতো নজর বুলিয়েই জানা হয়ে গেছিল সেদিনের দুপুরের প্ল্যান ।  কেবল দুপুরে নয় ,  দোকানটিতে ঐ একদিনেই তিন তিন বার যেয়ে তের কিলো বই কিনেছিলাম মনের সুখে ,   এবং মনের দুঃখে অনেক অনেক বই রেখে আসতে বাধ্য হয়েছিলাম ।  শুধুমাত্র সেই দোকানটিতে যাবার জন্য  হলেও বারবার ফিরে যেতে ইচ্ছে কেপ টাউন ।   আপাতত আস্তানা হেলসিংকি শহরে ,  উত্তুরে এই শহর থেকে দক্ষিণতম শহরগুলোর একটিতে যেতে বিমান ভাড়া গুণতে হবে লাখ দেড়েক টাকা ,  সেই টাকায় তো বইয়ের পাহাড় না হলেও টিলা কেনা যেতেই পারে ! 
 
 কিন্তু না ভুলটা করলেন এইখানেই ! 
 বই আপনি যত ইচ্ছা কিনুন ,  কিন্তু পুরনো বইয়ের দোকানের বিবর্ণ স্তূপ থেকে আলগোছে ,  অবহেলায় নাড়া চাড়া করতে করতে যখন লুকিয়ে থাকা এক বহু আকাঙ্ক্ষিত গ্রন্থখানা ধরা দেবে ,  প্রথমেই কম্পমান হাত দুটো দিয়ে সেটার অস্তিত্ব সম্পর্কে নিশ্চিত হতে হতে উৎকণ্ঠায় শুকিয়ে আসা ঠোঁট জিহ্বা দিয়ে আলতো ভিজিয়ে নিয়েই চট করে অতি দ্রুত ঘাড় উভয় দিকেই ঘুরিয়ে দেখে নেবেন যে আর কেউ আপনার হাতের সম্পদখানা দেখে নিল নাকি ,  বিশেষ করে বইয়ের দোকানী !  সেই আনন্দের দাম চুকানোর ক্ষমতা বিশ্বের সকল হীরের খনিরও নেই ,  বাদ থাক বিমানভাড়া । 
 

পুরনো বইয়ের দোকানের মত আনন্দদানকারী স্থান সারা ব্রহ্মাণ্ডে নেই ,  থাকতে পারে না ।  বিশেষ করে কী খুজিতে কী মিলিতে পারে সেই উৎকণ্ঠা ,  সেই রোমাঞ্চ ,  সেই আনন্দ ,  সেই অ্যাড্রিন্যালিনের প্রবাহ -  এই জন্যই আমার সবচেয়ে বড় নেশা পুরনো বইয়ের দোকান ঘেঁটে বই কেনা ।  নতুন বইয়ের দোকানে সেই আনন্দ পাওয়া যায় না ,  এবং অবশ্যই দামও দিতে হয় গুচ্ছের ।   আর এখন তো নেটের কল্যাণে আমাজন বা অন্যান্য কোম্পানি থেকেই বইয়ের অর্ডার দেওয়া যায় ,  কিন্তু তাতেও সেই পার্থিব সুখ অপার্থিব রূপে ধরা দেয় না কিন্তু ,  অন্তত আমার কাছে । 

 এই নেশা শুরু হয়েছিল হাইস্কুল জীবন থেকেই ,  সেবার বই পড়া শুরু করেছি ভাড়া করে ,  সেখানে কিছু বই মেলে না ,  এক বন্ধু জানালো সোনা দীঘির মোড়ে কিছু পুরনো বইয়ের দোকান আছে ,  মূলত পড়ার বইয়ের ,  কিন্তু মাঝে মাঝেই মিলে যায় চমৎকার সব গল্পের বই ,  সেবার পুরনো পত্রিকা ।  আর তখনই বুঝে গেছিলাম পুরনো বইয়ের দোকানীদের চরিত্র  ।  কেন জানি মনে হয় বিশ্বের সব বইপড়ুয়ারা যেমন প্রাণের বন্ধু ,  আত্মার আত্মীয় ,  ঠিক তেমনি পুরনো বইয়ের দোকানদাররাও ঝিম মেরে সুযোগের জন্য ওঁত পেতে থাকা এক আবিশ্ববিস্তৃত মাফিয়া চক্রের সদস্য ,  যাদের কাজই বইপ্রেমীদের অকৃত্রিম উৎসাহ আর নিষ্পাপ আবেগের বহিঃপ্রকাশকে পুঁজি করে যতখানি সম্ভব তাদের পকেট হালকা করা ।  এর ব্যতিক্রম কোথায় !  প্রিয় নীলক্ষেত ,  পল্টন থেকে শুরু করে দিল্লীর দরিয়াগঞ্জ ,  কেপটাউনের শহরতলী ,  হাভানার স্কয়ার ,  প্যারিসের গলি ,  অন্নপূর্ণার উপত্যকা ?  কোথাও না ! 

কিন্তু তাতেও আকর্ষণ কমে না ,  বরং নিজে অধিকাংশ সময় ঠকলেও খুব বাহবা দিয়েই নিজেরই পিঠ চাপড়ে -  বেশ ভাল দাও মেরেছ !  অন্য কেউ হলে আরও বেশী টাকা খসতই !  বইয়ের নেশার বুদ হবার পর যখন ঢাকায় গেছিলাম ,  প্রথমেই চিরুনি অভিযান চালিয়েছিলাম বাংলাবাজারে ,  তারপর থেকে নিয়মিত নীলক্ষেত আর পল্টনে ।  কত যে মণিমুক্তা মিলেছে ,  তার হদিসই আর করা সম্ভব হবে না কোনদিন । 
সপ্তাহে কয়েকদিন পুরনো বইয়ের দোকানে যায় ,  কিছু মিলুক বা না মিলুক ,  দেখতে ,  ছুঁতে ,  বহু আকাঙ্খিত  কিছু মেলার রোমাঞ্চে সিক্ত হতে ভাল লাগে ।  তাও ভাল আপাতত যে দেশে আছি সেখান ইংরেজি তৃতীয় ভাষা ,  ইংরেজির চল খুবই কম ,  ফলে ইংরেজি বই মিলেও কম ।  তারপরও যে হারে সংগ্রহ বাড়তেই আছে ,  গত কয়েকবছর ধরে অসহায়বোধ করি ,  মনে মনে বলি -  বই কিনিবার ক্ষমতার যাহাকে দিয়াছ ,  তাহারে পড়িবার দাও সময় ! 
আর মাঝে মাঝে জেদ করে বই কিনি ,  বেশী দামী বই দেখলেই মনে হয় এত্ত দাম দিয়ে কিনব ,  কিন্তু বই কিনে নাকি কেউ দেউলিয়া হয় নি আজ পর্যন্ত ?  আমিই কি নিখিল বিশ্বের প্রথম দেউলিয়া হিসেবে গিনেস বুকে নাম লেখাতে যাচ্ছি !  দেখিই না শেষ পর্যন্ত কি ঘটে ,  যেমন একবার ঘটেছিল TIME - LIFE LIBRARY OF ART সিরিজের অসাধারণ বইগুলো সংগ্রহের সময়  ,  শিল্পীএবং তাদের সৃষ্টি নিয়ে এত অসাধারণ তথ্যের সমাবেশ আর কোথাও পাবেন না ।  তবে টানতে যেয়ে কোমর  ব্যথার গল্প চেপে যাই আজকের মত ,  নাকি ? 

এমনভাবেই এক বৃষ্টি ভেজা সন্ধ্যাতে অপরিচিত এক পুরনো বইয়ের দোকানে ঢু মারতেই দেখি পিছনের এক তাকের নিচে গাদা করা মহাকাশচারীদের নিয়ে দারুণ সব বই ।  সাথে চাঁদ ছোঁয়া মানুষগুলোকেই অলীক বলে মনে হয় , চাঁদ তো আর ছোঁয়া হচ্ছে না ,  যদি তাদেরই ছুতেঁ পারতাম ,  চাঁদের অংশ মনে করে !  নিজেও সবসময়ই মহাকাশবিজ্ঞানী হতে চাইতাম কিনা ,  একটা আলাদা পক্ষপাতিত্ব ছিল তাদের প্রতি ,  সেখানে নিল ,  বাজ অলড্রিন থেকে শুরু করে চাঁদের বুকে আজপর্যন্ত পা দেওয়া শেষ মানুষ ইউজিন স্যারনানের বই পর্যন্ত হাজির ।  সেই সাথে আছে গ্যাগারিনের জীবন নিয়ে একটা তথ্যময়গ্রন্থ ।  উত্তরের আকাশে রূপা চাঁদ দেখি ,  এই বইগুলোর দিকে বারংবার দৃষ্টিপাত করি ,  মাঝে মাঝে হাতে তুলে নিই এখনো ।  বিশেষ করে নিল আর্মস্ট্রংএর একমাত্র জীবন দ্য ফার্স্ট ম্যানের কথা শোনাবার জন্য তো আলাদা পোষ্ট দিয়েইছিলাম । 


বিলেতের বৃষ্টি ভেজা একদিনের কথা খুব মনে আছে ,  এক দিনে আর কতই বা চাওয়া যায় বা পারা যায় ,  আজীবনদেখতে চাওয়া ডজন খানেক বস্তুর সবগুলোর চাক্ষুষ দর্শন পেয়েছিলাম সেই বুধবার লন্ডনে =  যাদের মধ্যে আছেরোসেটা স্টোন ,  রাজা দারিয়াসের সিলিন্ডার ,  স্ফটিক খুলি ,  শেক্সপিয়ার ,  ডিকেন্স ও জেন অস্টেনের একমাত্রপোট্রের্ট ,  ইস্টার দ্বীপের মোয়াই ,  ভ্যান গগের সানফ্লাওয়ার ,  ভিঞ্চির ভার্জিন অন দ্য রক ,  ফারাও রামসেসেরভাস্কর্য ,  গুটেনবার্গের বাইবেল ,  বিটোভেনের চিঠি ,  শার্লক হোমসের বাড়ী ,  ওয়েস্ট মিনিস্টার অ্যাবে ইত্যাদি ইত্যাদিঅজস্র অগুনতি চিত্রকর্ম আর প্রত্নসম্পদ ।  কিন্তু মন সবচেয়ে বেশি উৎফুল্ল হয়েছিল চ্যারিং ক্রসের এক পুরনোবইয়ের দোকানে ,  হন হন করে হেটে চলেছি ,  কিন্তু পুরনো বইয়ের দোকান দেখলেই যা হয় ,  ঝা করে ঢুঁকে পড়েজিজ্ঞাসা করলাম ডেভিড অ্যাটেনবোরো আর জেরাল্ড ডারেলের বই আছে নাকি ,  শুভ্র কেশের ভদ্রলোক নাকেরডগায় চশমা নিয়ে বললেন ,  ডেভিডের একটা বই এসেছিল বটে গত সপ্তাহে ,  বেশ পুরাতন কিন্ত মলাটটিনয়নকাড়া ,  তুমি চাইলে খুজে দেখব কিন্তু সময় লাগবে ।  বলে ফেললাম ,  আমার হাতে সারাদিন আছে ডেভিডের বইহল ,  মনে মনে ভাবছি কোন বই আর হবে লিভিং প্ল্যানেট না হয় লাইফ অন আর্থ ।  কিন্তু সে নিচের এক স্তূপ থেকেবাহির করল ১৯৫৮ সালে ছাপা জু কোয়েস্ট টু গায়ানা~ যার ছবি কেবল নেটেই দেখেছি এতদিন ,  কোনদিন হাতেনিব চিন্তাও করিনি !  উৎফুল্লতার তোড়ে হতভম্ব হয়ে কেবল বিড়বিড় করে বললাম ,  আশা করি খুব একটা দামীনয় ।  এদিকে মুখ তো জ্বলে উঠেছে হাজার পাওয়ারের বাল্বের মত ,  ভাবছি ব্যাটা তো দাম ২০ গুণ চেয়ে চাইবেই , ঘোড়েল বিক্রেতা !  কিন্তু দাঁত বাহির সে বলল ,  এক পাউন্ড দাও ,  এই বইয়ের জন্য এটি এমন বেশি কিছু দাম নয় !  !  !  পরে আর কিছু খেয়াল নেই ,  শুধু বইটি বগলদাবা করার আনন্দে মনে মনে হুটোপুটি খেয়েছি সারা দিন ! 

এই সেই লন্ডনী  বইয়ের দোকান ,  

এখানেই আরেকদিন মিলেছিল নিচের বইটিও ,  
 
ন্যাশনাল জিওগ্রাফিকসোসাইটির ম্যাগাজিন এবং বই মানেই যে বিশ্বকাঁপানো দুর্দান্ত আলোকচিত্র তা নয় ,  সেখানে থাকে অসাধারণ সবচিত্রকর্মও ।  জীবজগত ,  মহাকাশ ,  মানুষ ,  সভ্যতা -  সবকিছুই নিয়েই সেখানে আসে বিশ্ব সেরা চিত্রকরদের সৃষ্টি ।  এই বিশেষ বইটিতে তার অনেকগুলোই স্থান পেয়েছে ,  এমন সংকলন অবশ্যই অবশ্যই সংগ্রহে থাকা দরকার ।  তবে বেশ দামী বইটির দাম নিজেকে চুকাতে হয় নি ,  সাথে ছিলেন বিশাল প্রাণ কিন্তু সবচেয়ে শম্বুকগতির অসাধারণ ছোট গল্পকার সচল রানা মেহের আপা  (  চুপি চুপি বলে রাখি ,  রানাপুকে সাথে নিয়ে বই কিনতে গেলে উনি দাম দিতে দেন না ,  এমনকি খেতে গেলেও ,  লন্ডন যারা যাচ্ছেন ,  বুঝতেই পারছেন !  ) 
 
লেখা শুরু করেছিলাম কেপ টাউনের সেই চিত্তহরণকরা দোকান দিয়ে কারণ সেখানের প্রায় সব বইই ছিল ইংরেজিতে ,  এমনটা আমার জন্য বেশ বিরল ।  এবং নামমাত্র মূল্যে পেয়ে গিয়েছিলাম অসাধারণ সব বই ,  বিশেষ করে অনেক বছর ধরে খুঁজতে থাকে জ্যাক লন্ডনের সেরা জীবনীভিত্তিক উপন্যাস অশ্বারোহী নাবিক ।  নামটা দেখেই দোকানী ভদ্রলোক বললেন ,  বইটা তো ছিল ,  দেখি !  আমার হার্টবিট বাড়িয়ে মিনিট তিনেক পরে বইটা হাতে ধরিয়ে দিলেন ,  দাম ৫০ সেন্ট !  মিলেছিল জেরাল্ড ডারেল ,  এডমণ্ড হিলারি ,  থর হেয়ারডালের কী যে দুষ্প্রাপ্য সব বই ,  এবং অবাক করা কম দামে ।   আবারও এমন মজা পেয়ে গেলাম বিলেত যেয়ে ,  প্যাচপ্যাচে বৃষ্টিময় কুৎসিত আবহাওয়া পুরনো বইয়ের দোকানে ঢু মারা মাত্রই ফিঞ্চ পাখির সুরে মুখরিত বসন্তে রূপান্তরিত হত সবসময়ই ।  সেই আনন্দেই কেবল গেলবার কিনেছিলাম এইগুলো - 
 
তবে বিশেষ পক্ষপাতিত্ব আছে কিছু লোগোর প্রতি ,  সবার আগে সেই জায়গা দখল করে আছে ন্যাশনাল জিওগ্রাফিক ,  সে বই - ই  হোক ,  বা তাদের অনন্য মাসিক পত্রিকাটি ,  পেতেই হবে হাতে ।  

গত ২ বছর বাদে আগের সব  ন্যাশনাল জিওগ্রাফিক ,  ম্যাগাজিনই কিনেছি পুরনো দোকান থেকে ,  ২০ সেন্ট করে রাখে ।  ইচ্ছা আছে সেই ১৮৮৮ সাল থেকে প্রকাশিত সব কিছু সংগ্রহ করার ।  হায় ,  জীবন এতো ছোট ক্যানে ? 

মাঝে শখ হয়েছিল ছোট গল্প নিয়ে বিশদ কাজ করার ,  স্বয়ং চেখভ আর ও হেনরি কেরামান - কাতেবিন হয়ে দাঁড়িয়েছিলেন দুই কান্ধে ,  একে একে অনেক দিন ধরে সারা বিশ্বের ছোট গল্প গুলোর একটা সংগ্রহ তৈরি করেছিলাম ,  সেখানে বিষয়  (  প্রাণী ,  রহস্য , প্রকৃতি ,  ভ্যাম্পায়ার ,  সমুদ্র )  ,  দেশ ,  মহাদেশ ,  লেখক ভিত্তিক নানা সংকলনের সমারোহ ।  অধিকাংশই অবশ্য পড়াহয় নি এখনো ,  এক সন্ধ্যেয় খানিকটা আফসোস নিয়েই ছোট গল্পের আলাদা তাকটা পরিষ্কারের সময় ছবিটা তোলা ।   কবে পড়ব মার্ক টোয়েনের সমস্ত গল্পগুলো ? 
 
তবে ততদিনে একটা মজার জিনিস জেনে গেছি ,  এখানকার লাইব্রেরীগুলোতে কোন বই যদি দুই বছর কেউ ইস্যু না করে না নামমাত্র মূল্য বিক্রি করে দেওয়া হয়  ( ২০ সেন্ট )  ,  এবং আরও ভাল ব্যাপার হচ্ছে একটা আলাদা তাকই থাকে যেখান থেকে বিনামূল্যে বই দেওয়াও যায় ,  নেওয়াও যায় ।  ব্যস তারপর থেকেই ফি সপ্তাহে লাইব্রেরী ঢু মারার সময় কোথায় সবার আগে চলে যেতে হয় তা নিশ্চয়ই আর বলার দরকার নাই ! 
 
লাইব্রেরীতে অনেক বই - ই মেলে ,  বন্ধুদের কাছে ধারও নেওয়া যায় ,  কিন্তু নিজের মত করে নেবার একটা আলাদা আকর্ষণ আছে ,  ইচ্ছামত সময় লাগিয়ে পড়া যায় ,  বারবার পড়া যায় ,  আর আমার মত বর্বর পাঠকেরা পছন্দের লাইনগুলোতে মার্কার কলম দিয়ে আঁকিবুঁকি করে ভালবাসা জানিয়ে রাখেন ।  এইখানেই চলে আসে আবার পুরনো বইয়ের গল্প ,  সেই সাথে বইগুলোর সাথে জড়িত স্মারকের গল্প ।  বইটি উপহার হিসেবে দেওয়ার সময় কারো ভালোবাসার বাণী ,  পাতার ফাঁকে সযত্নে রাখা পাখির পালক ,  ঝরা পাতা এক অন্য সৌরভ নিয়ে আসে পাঠের সময় ,  মানসপটে  ভেসে ওঠে এক না বলা গল্প ।  এমন করেই একবার হাতে এসেছিলে সুপ্রাচীন এক বুড়ো আংলা ,  তার প্রথম পাতায় লেখকের সাক্ষর সহ লেখা ছিল -  অবনীন্দ্রনাথ ঠাকুর ,  দোলপূর্ণিমা ,  শান্তি নিকেতন ! 
 
একবার অযাচিত ভাবে মিলে গেল   -  বিলেতের Duncan Baird Publishers কতৃক প্রকাশিত ডানের নীল হাইকু বইটি এবং বামের থাওদর্শনের কিছু পংক্তির লাল বইটি হাতে পাবার পরে মনে হয়েছিল -  পাইলাম ,  ইহাদের পাইলাম !  যেমন নির্বাচন ,  তেমনই ছাপা , সেই রকমই অলংকরণ ।  মাঝে মাঝে মনে হয় হাইকু নিয়ে এর চেয়ে সুদৃশ্য বই মনে হয় জাপান ছাড়া কোথাও মিলবে না , মাঝের জাপানিজ কবিতার বইটিকে কি কাবারের মাঝে হাড্ডি বলে ভ্রম হচ্ছে !  উহু ,  এই কাজ ভুলেও করবেন না ,  ইহার১০০ কবিতার প্রতিটির সাথে আছে প্রাচীন জাপানের অসাধারণ সব চিত্রকর্ম ,  তবে বেশ দুষ্প্রাপ্য ।   (  হাইকু ভালবাসে এমন প্রেমিকা ছাড়া মাঝের বইটি পাওয়া বেশ মুশকিল ,  তবে কিনা বিশ্বে অসম্ভব বলে কিছু নেই !   ) 
 
বিশ্বখ্যাত মেরু অভিযাত্রী রবার্ট ফ্যালকন স্কট তার স্ত্রী ভাস্কর ক্যাথলিন ব্রুসকে শেষ যাত্রার আগে বলেগিয়েছিলেন তাদের একমাত্র শিশুটিকে যেন প্রকৃতি নিয়ে পড়তে এবং জানতে উৎসাহ দেওয়া হয় বাল্যকালথেকেই ।  কুমেরু বিন্দু জয়ের পরও ট্র্যাজিক দুর্ঘটনার ফলে স্কট এবং তার সাথী যখন মৃত্যুবরণ করেন তখন সেইশিশু পিটার ছিলেন মাত্র ২ বছর বয়সী ।  স্কটসন্তান পরবর্তীতে স্যার পিটার স্কট পরিণত হয়েছিলেন বিশ্বখ্যাত পাখিবিশেষজ্ঞ ,  সংরক্ষণবিদ ,  চিত্রকর এবং প্রকৃতিবিদে ।  উনার আঁকা ছবিতে কোটি মানুষ অনুপ্রাণিত হয়েছে জীবজগৎনিয়ে ।  লক নেস দানবের সেই হাস্যরস পূর্ণ ইঙ্গিতময় ল্যাতিন নাম তারই দেওয়া ,  এবং একাধিক ছবিও একেছেন সেই কল্পিত জন্তুর ।  উনার বই পেলেই সংগ্রহের চেষ্টা করি ,  কিন্তু তার আঁকার বই আসলে দুষ্প্রাপ্য ।  অবশেষে ছবির বইখানা মিলে ছিল এক পুরনো বইয়ের দোকানে — অসাধারণ বইটি এখন বাংলাদেশ বার্ড ক্লাবের সংগ্রহে আছে । 

পুরনো বই কেনার কথায় মনে পড়ল বছর খানেক আগে এক বাদামি বিকেলে কৈশোরের স্মৃতিমেদুরতায় আক্রান্তহয়ে জলদস্যুদের রোজনামচার একটি সংকলন সংগ্রহ করেছিলাম ,  তাতে কি চমৎকার সব অলংকরণ আর প্রাচীন ম্যাপ - সমুদ্রযাত্রার এবং গুপ্তধনের ,  সেই সাথে রক্ত হিম করা খল খল হাসিময় জীবনযাত্রার বর্ণনা ।  ক্যাপ্টেন মরগান সহ অনেক কুখ্যাত জলদস্যুর দিনপঞ্জি আছে বইটিতে ।  যদিও জলদস্যু হতে আমার ইচ্ছে করে নি কখনোই ,  সবসময় চাইতাম এবং এখনো ইচ্ছে করে জাহাজডুবির নাবিক হতে যে কিনা থাকে একটি ক্রান্তীয় দ্বীপে । 

সেবার অনুদিত বই পড়ার এই এক বিকট সমস্যা ,  মাথার ভিতরে অনুবাদগুলো ঘুরতে সবসময় ,  আসল বই হাতেপেলেও অনুবাদের মুগ্ধতার ঠেলায় অনেক সময়ই মুল বই আর পড়া হয়ে ওঠে না ।  ফার্লে মোয়াটের সেরা বইহিসেবে পরিচিত A Whale for the Killing প্রথম প্রকাশিত হয় ১৯৭২ সালে ,  সেবার রূপান্তর আসে ১৯৮২ সালে , তিমির প্রেম নামে  ।  দুইটাই পেয়েছি অনেক ঝামেলা করে ,  বাংলাটা ঢাকার ফুটপাত থেকে জোগাড় করে দিয়েছে এক বন্ধু  কিন্তু আজ পর্যন্ত ইংরেজিটা শেষ করতে পারলাম না ,  হায় রে সেবার জাদু । 
 
মা প্রথম বারের মত আমাদের দেখতে আসবেন হেলসিংকি ,  তাকে না জানিয়েই বন্ধুদের বলে দেওয়া হল নীলক্ষেত তন্নতন্ন করে কিছু বই পাঠাবার জন্য ।  অনেক নতুন বইয়ের সাথে পুরানো কিছু আর মায়ের অভিযোগও চলে আসল - 

তবে বই থাকলেই হয় না ,  সেটি পড়তে হয় ,  পারলে পড়ার আনন্দ অন্যের মাঝে সংক্রমণ করতে হয় ,  নবলব্ধ জ্ঞান জানাতে হয় ,  সেগুলো যদি না হয় তাহলে কেবল গাদি গাদি বই সংগ্রহ করা শুধুই সম্পদ কুক্ষিগত করে রাখার মতই লাগে ।  ইদানীং বেশ বইবৈরাগ্য দেখা দিয়েছে ,  ভাবছি যে বইগুলো আমার কাছে আছে কিন্তু সত্যিকারের কাজে লাগছে না তা যোগ্যতর লোকের কাছে গেলে ক্ষতি কী ?  সেই ধারণা থেকেই নিচের  ছবির বইগুলো জানুয়ারি মাসে ঢাকায় ল্যান্ড করেছিলে ,  আশা করি তারা পেয়েছিল যোগ্যতর সংগ্রাহক । 
 
কিন্তু আমার সংগ্রহ চলতেই আছে ,   পুরনো বইয়ের ফাঁকে ফাঁকে নতুনও কেন হচ্ছে ,  অনেক সময় পুরনোর দামেই ,  যেমন ফ্রাঙ্কফুর্টের বইমেলায় ২০০৮ সালে ৫৩ কিলোগ্রাম ! 

২০১০সালে ,  ৩৩ কিলোগ্রাম ! 

এখন বই নিয়ে একটাই সমস্যার কথা -  জিনিসটা বেজায় ভারী !  মহা মহা মহা ভারী !  একেবারে ব্ল্যাকহোলের মত ,  দেখে মনে হয়  পিচ্চি ,  কিন্তু ওজনে  -  আহেম !  সামারে দেশে ৩৫০ কেজি বই পাঠাতে চাচ্ছি ,  সাথে যাবতীয় ন্যাশনাল জিওগ্রাফিক ।  জাহাজেই পাঠাব ,  আফসোস ,  সস্তা উপায় খুঁজে বেড়াচ্ছি এখনও !    (  সমাধান জানা থাকলে পাঠান ,  পুরস্কার হিসেবে মিলবে বই !   ) 
ওহ ,  এই পোস্টের প্রথম লাইনটা কেন দিয়েছি !  পাপীমনাদের জন্য ।  চরমউদাস যেমন ইয়েলোস্টোনে যেয়ে সুড়সুড়ি দেওয়া শিরোনাম দেয় ,  যাতে দ্রোহীদার মত আপাতদৃষ্টিতে দুষ্টু লুকজন এভাবে চিন্তা করতে করতে লাফিয়ে লাফিয়ে আসে — 

কোন এক  বইতে ডাসা পেয়ারার মত ফিগারের অধিকারীনী অবুঝ হয়ে মাসুদ রানাকে বলেছিল -  মেয়েমানুষ ,  তার চেয়ে বড় নেশা আর কী হতে পারে ?  রানার উত্তর ছিল -  অ্যাডভেঞ্চার । 

যে অ্যাডভেঞ্চার আমার রক্তে পূর্ণ মাত্রায় দোলা জাগাতে সক্ষম তা আমি অনুভব করি প্রতিবার যখন পুরনো বইয়ের দোকানে অনুপ্রবেশ করি ।  থ্রি চিয়ারস ফর সেকেন্ডহ্যান্ড বই ,  হিপ হিপ হুররে

প্রিয় কয়েকটা বই নিয়ে পোস্ট এইখানে  
নিল আর্মস্ট্রং - এর একমাত্র স্বীকৃত জীবনীগ্রন্থ -  ফার্স্ট ম্যান ,  
অলড্রিনের আত্নজীবনী -  রিটার্ন টু আর্থ , 
ডেভিড অ্যাটেনবোরোর গায়ানা অভিযান
  -  - জ্য পল সাত্রের আত্নজীবনী  -  শব্দেরা [  / উরল ]  ,   
 [ url = http :  /  / www . sachalayatan . com / tareqanu / 47353 ] কনরাড লোরেঞ্জের কিং সলোমনস রিং ,    
 জ্যাক লন্ডনের শ্রেষ্ঠ জীবনীগ্রন্থ  -  -  অশ্বারোহী নাবিক ,  
দ্য হুইসপারিং ল্যান্ড  (  ডারউইনের পদক্ষেপে জেরাল্ড ডারেল )  ,   
ভ্রমণ সঙ্গী হেরোডটাস [ 
 / url ]  ,   [ url = http :  /  / www . sachalayatan . com / tareqanu / 43215 ] ফাতু - হিভা  , 
 ভয়েজ অফ বিগল ,  
এবং একটি অসাধারণ দোকান 






স্বর্গ উপত্যকা ভিনিয়ালেস



চোখ জুড়ানো ঘন সবুজ পাহাড়ের সারি ঘেরা ,  যেন রূপকথার পাতা থেকে উঠে আসা এক অঞ্চল ,  ক্যারিবিয়ান দ্বীপপুঞ্জের সবচেয়ে বড় দ্বীপ পৃথিবীর চিনির পাত্র খ্যাত কিউবার সবচেয়ে উর্বর ভূমি এটি ।  সেই সাথে সারা বিশ্বের অন্যতম নয়নাভিরাম ও সবুজতম এলাকা বলে খ্যাত ।  সারি সারি আকাশ ছোঁয়া চুনাপাথরের পাহাড় তৈরি করেছে মোহিনী সব ঘন সবুজ উপত্যকা ,  তার ফাঁকে ফাঁকেই গড়ে উঠেছে মানব বসতি । 

কেবল ভিনিয়ালেস এসে পৌঁছেছি আগস্টের এক পাগল করা গরমের দুপুরে ,  ভারি ব্যাকপ্যাক রেখে ঝুল বারান্দার আরাম কেদারায় জমিয়ে বসে দৃষ্টি মেলে দিয়েছি সুদূরের দিগন্তে সবুজস্নাত পাহাড় সারির দিকে ।  সীমানা প্রাচীরের কাছে মাটি ফুঁড়ে যেন উদয় হল গ্যাব্রিয়েল গার্সিয়া মার্কেজের ছোট গল্পের অমর চরিত্র -  সিনর বালথাজার !  তামাটে রূক্ষ মুখ ,  পাক খাওয়া কর্কশ চুল ,  মাথায় আদ্যিকালের খড়ে বুনানো দুমড়ানো বিশাল সমব্রেরো টুপি ,  ঘামের প্রাচুর্যে পরনের এককালের সাদা শার্ট ধূসর হয়ে লেপটে আছে পিঠের সাথে ,  শরীরের আরেক অবিচ্ছেদ্য অংশ হিসেবে ।  মুহূর্ত কয়েক নিশ্চুপ দাড়িয়ে তোবড়ানো পাইপে অগ্নি সংযোগ করে পূর্ব নির্ধারিত গন্তব্যের দিকে রওনা দিলেন সিনিওর বালথাজার ,  তার আগে ঘর্মাক্ত ঠোঁট থেকে বেরেনো এক জাদুময় সুরেলা জোরাল শীষে পথ ঘাট মাড়িয়ে সাথে এসে জুটল মুখে লাগাম পড়ানো কিন্তু পিঠের জিন ছাড়া এক মধ্যমাকৃতীর ঘোড়া !  এ যেন মার্কেজের পৌরাণিক বিশ্বে পৌঁছে গেছি অজানা জাদু বলে । 

বিস্ময়ের পর বিস্ময় ,  হঠাৎই মনে হল পাশের কলা বাগানের এক গাছের কলার মোচার কাছে সুনসুন শব্দ তুলে উড়ে বেড়াচ্ছে চোখ ঝলসানো পান্না সবুজ এক বিশাল পতঙ্গ ,  আমার বিস্ময়াভূত দৃষ্টির সামনেই সেই পতঙ্গ পরিণত হল অতি দ্রুত বেগে ডানা নাড়ানো অতি ক্ষুদ্রাকৃতির এক পাখিতে ,  হামিংবার্ড !  !  আমাদের গ্রহের পক্ষীজগতের সবচেয়ে ক্ষুদ্রাকৃতির সদস্য ,  আকারে একটি বড় পতঙ্গের মতই ,  ডানা নাড়াচ্ছে সেকেন্ডে বার  !  সারা বিশ্বে  ( আসলে দুই আমেরিকায় )  এখন পর্যন্ত ৩৩৯ ধরনের হামিংবার্ডের খোঁজ পাওয়া গেলেও থাকলেও কিউবাতে এখন পর্যন্ত দেখা গেছে করে ৩ ধরনের হামিংবার্ড ,  এর মধ্যে বি হামিংবার্ড বিশ্বের ক্ষুদ্রতম পাখি ।  বিস্ময়ের ধাক্কায় থ হয়ে ক্যামেরা হাতে নিতেও ভুলে গেছি ,  এর কয়েক মুহূর্তের মাঝেই কলাফুলের রসপান সাঙ্গ করে যেন শূন্যে মিলিয়ে গেল সবুজ হামিংবার্ড !  ! 
আশ্রয়দাতা ডাঃ রিদেলের কাছে জানা গেল হামিংবার্ডের স্প্যানিশ ভাষায় নাম কলিব্রি হলেও স্থানীয়রা এর সঞ্চালয়মান ডানা থেকে উদ্ভূত শব্দের কারনে আদর করে শুনশুন বলে ডাকে !  সেই সাথে আকর্ণ হাসি দিয়ে বললেন এখন পর্যন্ত অনেক অতিথিই এই পাখির ছবি তোলার চেষ্টা করেছেন ,  কিন্তু ছবি তোলা পর্যন্তই সার ,  পাখি সেখানে অনুপস্থিত !  কিন্তু এই পাখিরা প্রায়ই আসবে ফুলের রস খেতে ,  মূলত সকালের দিকে ।  রোখ চেপে গেল ,  জীবনে প্রথম হামিংবার্ড দেখলাম ,  আর ছবি তুলব না !  দৃশ্যপটে বাঁধব না জীবজগতের এই অপার বিস্ময়কে ! 
ক্যামেরায় লেন্স ফিট করে ঘণ্টাখানেক ঠাই দাড়িয়ে অবশেষে ফ্রেম বন্দী করা গেল উড়ন্ত সৌন্দর্যকে । 

 এর নাম কিউবার পান্না সবুজ হামিংবার্ড ,  সেকেন্ডে ডানা ঝাঁপটায় সে ৬০ -  ৮০ বার ,  আর হামিংবার্ডরাই আমাদের গ্রহের একমাত্র পাখি যারা পিছনের দিকেও উড়তে পারে ,  মানে ওড়ার সময়ও পেছন দিকে এগোতে পারে । 
এর মাঝেই বারন্দার উপরে নেমে আসা ফলে নুয়ে পড়া গাছে দুই ধরনের গিরগিটি চোখে পড়ল ,  রঙধনুর সাত রঙে রাঙ্গানো !  বেশ জায়গাটি তো !  কোথাও যাবার আগেই স্রেফ বারান্দা থেকেই চোখে পড়ে এমন অমূল্য সব দৃশ্য ,  আরো কত কি বুঝি অপেক্ষা করছে এই স্বর্গ উপত্যকায় !  পাশের বাঁশ ঝাড় থেকে শোনা যাচ্ছে বকের কোলাহল । 


বিকেলে প্রতিবেশীর কৃষকের বাড়িতে যাওয়া হল তার নিজের হাতে সিগার তৈরি দেখতে ,  সারা বিশ্বের ধূমপায়ীদের কাছে সবচেয়ে আদরণীয় হাভানা সিগারের সর্বোকৃষ্ট চালান কিন্তু যায় এই উর্বর ভূমিতে উৎপাদিত ফসল থেকেই ।  তামাক পাতা শুকানোর জন্য তৈরি বিশেষ গোলাঘরে বসিয়ে চোখের সামনেই সিগার তৈরি করলেন চাষি  !  সেই সাথে জানালেন সম্পূর্ণ ভাবে রাসায়নিক পদার্থ বর্জিত হওয়ায় ও নিকোটিনের মূল উৎস পাতার ডাটা ছিড়ে ফেলায় শরীরের জন্য এমন কোন ক্ষতিকর নয় এই বিশেষ সিগার ,  যে কারনে অনেক তামাক চাষিই অবিরাম ধূমপান করেও নব্বই বছরের বেশি আয়ু লাভ করেছেন !  এই ধরনের গোলা ঘরে প্রায় এক বছর তামাক পাতা শুকানোর পর তা কারখানায় পাঠানো হয় প্রক্রিয়াজাত করার জন্য । 


এই সময় দিগন্তে দেখা দিল নিকয কালো মেঘ দূতের দল ,  দেখা দিয়েই ক্ষান্ত নয় ক্রমশ পুরো আকাশ দখল করে ফেলল চোখের নিমিষে ,  ক্ষণে ক্ষণে চমকাচ্ছে বিজলী ।  নিরাপদ আশ্রয়ের সন্ধানে বাড়ী পৌছাতে না পৌছাতেই যেন আকাশ ভেঙ্গে পড়ল মাথার উপরে ,  ঝুম বৃষ্টি !  ক্রান্তীয় অঞ্চলের ঝড় কাকে বলে হাড়ে হাড়ে টের পাইয়ে ছাড়ল পরের একটি ঘণ্টা ।  কালবৈশাখীর চেয়ে মোটেও কম নয় তার তাণ্ডব ।  তার উপর পাহাড় ঘেরা উপত্যকা বলে বজ্রপাতের শব্দ অনবরত প্রতিদ্ধনি তৈরি করে নরক গুলজার করে ছাড়ল অবশেষে । 

পরদিন সাত সকালেই শহরতলীর অদূরেই ঘোড়সওয়ারদের আস্তানায় যাওয়া হল ।  প্রকৃতির সন্তান এরা ,  আমাদের তথাকথিত সভ্যতা থেকে দূরে থেকেই খুশী আছে নিজেদের দেশোয়ালি জীবন নিয়ে ,  পুরুষেরা ঘোড়া চালানোর ব্যপারে সমান দড় ,  মেয়েরা ঘর - কন্না সামলানোর পাশাপাশি চাষাবাদের কাজেও দক্ষ । 


 তাদের মহল্লায় ঢুকতেই দেখা হল সিনোরা সাব্রিনার সাথে ,  শতবর্ষের পরিবর্তনের সাক্ষী মহিলা স্মিত হেসে জানালেন আসছে নভেম্বরে ঠিক ১০০ বছর পূর্ণ হবে তার ,  আজ পর্যন্ত কোন দিনই কৃত্রিম ঔষধ ব্যবহার করতে হয় নি তার ,  এখনো লাঠী - চশমার অবলম্বন ছাড়াই চালিয়ে নিচ্ছেন চমৎকার ভাবে ! 

চারপাশের মধুর উপভোগ্য নিস্তব্ধতা চুরমার করে উঠানে চার - চারটি ঘোড়া নিয়ে দমকা বাতাসের মত আবির্ভাব ঘটল হুবহু মরুর বেদুইন ওমর শরীফের মত দেখতে উইলফ্রেডোর ।  সেই আমাদের আজকের অভিযানের গাইড । 
ঘোড়ায় যে আগে চড়িনি এমন নয় ,  কিন্তু সেই অভিজ্ঞতাগুলো ভুলতে পারলেই অনেক খুশী হতাম !  যা হোক ,  চুপাচুপা নামের মোটামুটি শান্ত এক ঘোড়া বরাদ্দ হল ,  জিনে কোনমতে বসে ঘোড়াকে নিয়ন্ত্রণের অল্প কিছু নির্দেশনা জেনে নেবার পরপরই আমাদের যাত্রা শুরু । 

 সেই লাল কাদা - মাটির রাস্তা পেরিয়ে নানা পাথুরে ট্রেইল ধরে উঁচু - নিচু রাস্তা পাড়ি দিয়ে দুর্ভেদ্য বনের ভেতর দিয়ে অজানার পানে ।  বিভিন্ন দেশি আমরা কজনা ,  উইলফ্রেডো আমাদের নেতা ,  তার নির্দেশ মতই চলছে সমস্ত পরিকল্পনা ।  কিন্তু মূল সমস্যা তৈরি করছে আমার হাতের ভারী ক্যামেরা !  চলমান ঘোড়া থেকে ভাল ছবি তুলি কি করে ,  বিশেষ করে যখন একটা হাত সর্বক্ষন রাখতেই হয় ঘোড়ার লাগামের উপরে !  !  কিন্তু এমন স্মৃতিময় যাত্রা ফ্রেমবন্দী করার লোভ তো আছে ষোল আনা ,  তাই চুপাচুপার পিঠ থেকে পতনের ঝুকি নিয়েই কিছু ছবি তোলা হল যাত্রার ফাঁকে ফাঁকে । 

নানা বন ,  নদী ,  কাদাময় খাল ,  ঘাসের প্রান্তর পেরিয়ে পৌছালাম পটে আকা ছবির মত পাহাড় ঘেরা এক অতল হ্রদে ।  স্বচ্ছ জল টলটল করছে বিস্তীর্ণ এলাকা জুড়ে ,  চারিদিকে সবুজ পাহাড়ের প্রতিবিম্ব তার শরীর জুড়ে ।  তীরের কাছেই এক ঝোপের সাথে ঘোড়াগুলো বেঁধে সোজা সেই শান্তিময় প্রতিবিম্ব চুরমার করে সুশীতল জলে অবগাহনে চরম ব্যস্ত হয়ে পড়ি আমরা ,  সেটা সুন্দরের আহবানে না চটচটে ঘাম ধুয়ে ফেলার তাগিদে তা বোঝার আগেই উইলফ্রেডোর চিৎকারে অবাক হয়ে উপলব্ধি করি একটি পুরো ঘণ্টা কালের অতলে চলে গেছে এই কয়েক মুহূর্তেই । 

আবারে ঘোড়ায় চেপে এক ছোট্ট গ্রামের পানে আমাদের যাত্রা শুরু ,  এবারের পথ বেশ বন্ধুর ,  কয়েক জায়গায় সাংঘাতিক খাঁড়া ঢাল ,  যেন পাহাড়ের কিনার দিয়ে চলা ।  কিন্তু পরীক্ষিত সৈনিক আমাদের ঘোড়াগুলো দেখলাম পাহাড়ি ছাগলের মতন দক্ষতা নিয়েই একের পর এক বাঁধা অতিক্রম করে নিয়ে চলল অভীষ্ট লক্ষ্যের পানে । 

চাষিদের সেই ডেরাতে ডাবের জলপানের বিরতি ,  সেই সাথে গাছপাকা ভেজালহীন পেপে ,  আম ,  অ্যাভোকাডো নানা ক্রান্তীয় ফলের সমাহার আমাদের যাত্রাবিরতিকে আক্ষরিক অর্থেই ফলাহার করে ছাড়ল ।  বেশ উচুতে জায়গাটি ,  সেখান থেকে দেখা যাচ্ছে অনেক দূরের সীমানা পর্যন্ত সবুজের রাজত্ব । 

 আকাশে মেঘের দল করে চলেছে বিস্তর আঁকিবুঁকি রচনা আর তাদের সাথে যোগ দিয়েছে অসংখ্য টার্কি শকুন ,  বিশাল এই পাখিগুলোর রাজত্ব সারা কিউবাতেই (  শকুনের উপস্থিতির প্রাচুর্য মানে প্রাকৃতিক পরিবেশের সুস্থতা ,  ভাবতে অবাক লাগে কেবল মাত্র মানুষের অসচেতনতায় উপমহাদেশের শতকরা ৯৯ ভাগ শকুন মারা গিয়েছে গত কয়েক দশকে ,  আর কদিন পর হয়ত বিশেষ করে বাংলাদেশের শিশুদের শকুন দেখতে হবে কেবল বইয়ের পাতায় )  টার্কি শকুন আবার বিশেষ জাতের ,  এরাই একমাত্র শকুন যারা ঘ্রাণ শক্তির সাহায্যে খাদ্যানুসন্ধান করে থাকে ,  পরিবারের অন্যান্য সদস্যরা যে কাজটি করে তীক্ষ দৃষ্টিশক্তির সাহায্যে ,  অসম্ভব শক্তিশালী ঘ্রাণশক্তির অধিকারী এই পাখিগুলো প্রায় ২০ কিলোমিটার দূর থেকেও খাবারের অবস্থান বুঝতে পারে ! 

সেই গ্রামের অধিবাসীদের কাছে থেকে বিদায় নিয়ে চললাম আমরা এক চুনাপাথরের পাহাড়ের কাছে ,  খানিকটা সমতলের কাছে অতি উর্বর এলাকায় সবসময়ই নজরে আসে নয়ন জুড়ানো নানা ফসলের ভরা ক্ষেত -  ধান ,  ইক্ষু ,  তামাক ,  কচু ,  নানা ধরনের সবজী ,  সেই সাথে চারনরত গরু ,  ছাগল ,  শূকরসহ নানা গবাদি পশু ।  সেই সফেদ পাহাড়ের কাছ দিয়ে আর বেশ খানিকটা পথ চলে সেই দিনের রোমাঞ্চকর ৭ ঘণ্টার যাত্রা শেষ হল আমাদের । 
পরদিন সূর্যদেব পাহাড়ের আড়াল থেকে উঁকি দেবার আগেই আমরা প্রস্তুত যাত্রার জন্য ,  আজ যাওয়া হবে উপত্যকার অন্য প্রান্তে ,  মূল উদ্দেশ্য প্রকৃতি উপভোগ ও পাখি পর্যবেক্ষণ ,  সেই সাথে অ্যাকোয়াটিক বা জলজ নামে পরিচিত এক সম্প্রদায়ের মানুষের জীবনাচারের সাথে সরাসরি পরিচয় হওয়া ।  স্থানীয় সবজান্তা হুয়ানিতো  (  অর্থাৎ ছোট্ট হুয়ান )  আমাদের গাইড ।  

মহা মজার লোক সে ,  সর্বক্ষণ মুখে খই ফুটছে  ( যদিও স্প্যানিশ ভাষায় তার একমাত্র সম্বল )  আর সদা ব্যস্ত পথ চলতে চলতেই আমাদের কিছু না কিছু দেখাতে ,  পাহাড় থেকে শুরু করে উদ্ভিদ ,  পাখি ,  পতঙ্গ ,  ফসল -  সব ব্যাপারেই অসামান্য জ্ঞান রাখে সে ।  হুয়ানিতোকে দেখে ভরসা পেলাম বটে ,  তেমন আশংকাও হল হয়ত তার কথার তোড়ে কোন জীবিত প্রাণীই আমাদের ধারে কাছে ভিড়বে না !  সেই কথা একটু জানাতেই আরো একগাদা বাক্যবাণে বিদ্ধ হয়ে জানলাম ষাটোর্ধ এই চিরতরুণের বিবাহিত জীবন ৪২ বছরের ,  তার কাছে এখন তার স্ত্রী পেনিলোপি ক্রুজের মতই আবেদনময়ী এবং তার স্ত্রী তাকে আন্তোনিও ব্যান্দেরাস বলেই ডেকে থাকে ,  এমন কথায় মনে পড়ল নমস্য জীববিদ ও লেখক ,  জেরাল্ড ড্যারেল এমন এক প্রাণপ্রাচুর্যে ভরা লোকের কথা লিখেছিলেন আর্জেন্টিনা নিয়ে লেখা এক বইতে । 
যাত্রার শুরুতেই স্থানীয় এক পাহাড়ে নিয়ে গেল হুয়ানিতো আমাদের ,  যার বিশাল ঢাল জুড়ে আঁকা হয়েছে বিশাল চিত্রকর্ম যা বিখ্যাত প্রাগৈতিহাসিক ম্যূরাল নামে ,  সুউচ্চ পাহাড়ের গায়ে উজ্জল রঙে আকা হয়েছে আমাদের গ্রহের জীবনের ইতিহাস -  আদি সাগরে এককোষী সরল জীব থেকে বহুকোষী জীব হয়ে ডাইনোসররা ,  তাদের স্থল গমন ,  স্তন্যপায়ীদের বিজয়রথ ,  শেষ পর্যন্ত বিবর্তনের ধারায় মানুষের আবির্ভাব ।  অতি সংক্ষেপে কিন্তু অত্যন্ত বড় স্কেলে করা এই ম্যূরালটি এই এলাকার অবশ্য দ্রষ্টব্য । 
সেখান থেকে এক গ্রামের মধ্য দিয়ে আমাদের প্রথম যাত্রা অ্যাকোয়াটিক বা জলজ সম্প্রদায়ের গ্রামে ।  এমন নামে অভিহিত হবার কারণ এই সম্প্রদায়ের মানুষেরা কোন রকম কৃত্রিম ঔষধ ব্যবহার করে না ,  সকল রোগের চিকিৎসায় তারা কেবল মাত্র পাহাড়ের গর্ভে লুকিয়ে থাকা একটি বিশেষ ঝর্ণার জল ব্যবহার করে থাকে ,  এবং খুব একটা শহরমুখি না হয়ে প্রকৃতির কোলেই সারাটা জীবন অতিবাহিত করে ।  গত শতাব্দীর তিরিশের দশকে মেরী নামের এক মহি্লা সবার প্রথম এই ধনান্তরির উৎসের সন্ধান পান ,  যার মাধ্যমে তিনি অন্ধের অন্ধত্ব দূর করেন ,  পঙ্গুর পঙ্গুত্ব ,  রাতারাতি ঈশ্বরের অবতারে পরিণত হন ।  তার জল চিকিৎসায় সুস্থ হয়ে যাওয়া কয়েকজন এখনো বেঁচে ,  যারা উৎসাহ ভরে প্রচার করেন সেই অলৌকিক কাহিনী ,  কিন্তু মেরীর দেহত্যাগের পরে সেই ঝর্ণার জল আর কারো অসুস্থতা নিবারন করতে পারে নি  (  বোঝা যাচ্ছে সেই খনিজ জলে বিশেষ বিশেষ রোগ দূরকরণের উপাদান ছিল ,  কালের আবর্তে সেই খনিজ পদার্থের পরিমাণ কমে আসায় বা উৎস বন্ধ হয়ে যাওয়ায় এই কেরামতি বন্ধ হয়ে যায় ,  আর তিলকে তাল করে অতিলৌকিক রঙ দেয়া তো মানব সংস্কৃতির অবিচ্ছেদ্য অঙ্গ )  । 
গ্রামের প্রথম বাড়িটিতে দেখা হল আন্তনিও কার্লোসের সাথে ,  বয়স ৬৫ ছুই ছুই ,  স্বাস্থ্য অটুট ,  আজ পর্যন্ত কোন ঔষধ ব্যবহার করেন নি ।  কিউবার আর দশ জন মানুষের মতই অত্যন্ত অতিথি বৎসল ,  ভিনদেশী মুখ দেখে হৈ হৈ করে বসতে বলেই চট করে বাড়ীর পাশের আঁখক্ষেত থেকে মোটা তাজা আঁখ কেটে আনলেন আমাদের টাটকা গুয়ারাপ্পো  (  আঁখের রস )  খাওয়াবেন বলে । 

 তার বাড়ীর বারান্দাতো বটেই ,  ঘরের বিছানা থেকে পর্যন্ত দেখা যায় অসামান্য মন ভুলানো প্রাকৃতিক দৃশ্যাবলী । 


 বাড়ীর এক কোণে ডাই করে রাখা টাটকা আনাজ ,  ফল - পাকুড় ।  দেয়ালে ঝুলানো রসুনের ভুরভুরে গন্ধ বিশ্বের যে কোন বাজারের রাসায়নিক সার আর কীটনাশক দিয়ে ফলানো চিমসে রসুনের চেয়ে অনেক আলাদা ।  মনে হল এমন জায়গায় এই ভাবে দুশ্চিন্তামুক্ত জীবনযাপন ,  সেই সাথে তাদের মত পুষ্টিকর খাবার আর প্রচুর পরিশ্রম করলে হয়ত কারোই আর ডাক্তারের ঔষধের দারস্থ হতে হবে না । 

সেই গ্রামের পর শুরু হল কঠিনতর যাত্রার পালা ,  আঁকাবাঁকা সর্পিল পথ চলে গেছে পাথুরে গুহার দিকে উপর পানে ।  ক্ষণে ক্ষণে রাস্তায় থামছি নানা বিস্ময়কে অবলোকনের জন্য - কোথাও একদল পিঁপড়া খাদ্য সঞ্চয়ের জন্য একগাদা সবুজ পাতা কেটে নিয়ে যাচ্ছে প্রবল পরিশ্রম করে , 

 থেকে থেকে চোখে পড়ছে ভুবন ভুলানো রঙের অধিকারী নানা প্রজাপ্রতির ,  সেই সাথে সরব বিহঙ্গকূলতো আছেই । 


 এমন ভাবেই দেখা হয়ে গেল বিশ্বের ক্ষুদ্রতম শিকারি বাজগুলোর একটি আমেরিকান কেস্ট্রেলের সাথে আর এক বিশাল বকের সাথে ,  সেই সাথে ক্ষুদে প্লোভার আর পদ্মনীল কালেম পাখি । 

এই পাহাড়ে এখনো টিকে আছে প্রাগৈতিহাসিক যুগের নানা গাছ ,  তবে সেই আমলের কোন প্রাণী টিকে থাকার সম্ভাবনা না থাকলেও তাদের বংশধররা কোন মতেই বিমুখ করে নি আমাদের ,  হুয়ানিতোর চিৎকারে মাথার উপরে তাকিয়ে দেখি বিশাল এক বনস্পতির মোটা ডালে আরামে রোদ পোয়াচ্ছে বিশাল এক গিরগিটি ,  সাক্ষাৎ জুরাসিক যুগের দানবদের বংশধর । 

এমনি করে মধ্য দুপুরের খর সূর্য মাথায় পাহাড়ের গোঁড়ায় পৌঁছানো গেল ,  এবার ভেতরের গুহায় যাবার পালা ,  ভেতের সুচিভেদ্য অন্ধকার ,  এর মাঝে সরু পথ ধরে রুক্ষ দেয়াল ঘেঁষে এগোতে হবে ,  পা পিছলালেই বিকট কুৎসিত খাদ মুখবাদ্যান করে আছে স্বাগতম জানানোর জন্য ,  শুরু হল পাহাড়ের কন্দরে প্রবেশের অভিযান ।  কয়েক মুহূর্তেই ঘেমে নেয়ে অস্থির হয়ে গেলাম ,  গায়ের সিল্কের শার্ট ঘেমে লেপটে চামড়ারই আরেক স্তরে পরিণত হয়েছে ,  তীক্ষ পাথর লেগে কয়েক জায়গায় ছিলে জ্বালা করছে ,  সবচেয়ে সমস্যা করছে কাঁধের ভারী ব্যাগ আর হাতের ক্যামেরা !  এর মাঝেই চলতে চলতে ক্ষীণ আলোর ধারা চোখে পড়ল ,  আহ যেন শান্তির আলোকময় জীবনের আহ্বান সেই প্রায় অদৃশ্য আলোকরশ্মিতেই ।  দূরে দেখা গেল গুহামুখ ,  তাতে জাল বিছিয়ে আছে নানা গাছের বিশাল সব শেকড় ।  শেষ টুকুই সবচেয়ে কঠিন ,  খানিকটে গাইডের সাহায্য নিয়েই শেষ বাঁধা টপকাতেই পায়ের নিচে চোখে পড়ল স্ফটিক স্বচ্ছ জলাশয় ,  সেই বিখ্যাত ভূগর্ভের ঝরনা  !  ! 





ব্যস ,  আর বলার কিছু নেই !  অলৌকিক বলে যে কিছু নেই এতো জানাই আছে ,  কিন্তু খানিক আগেই গুহার ঘুপসি গরমে আধা সেদ্ধ হতে হতে কেমন প্রাণ চাইছিল একটু ঠাণ্ডা জলে শরীর ভেজাতে ,  সেই ইচ্ছে পূরণের এর
চেয়ে ভালো বন্দোবস্ত আর কি হতে পারে !  সোজা নেমে পড়লাম সেই প্রাকৃতিক জলাধারে ।  কিন্তু মহা শীতল জল ,  ঠাণ্ডায় প্রথমে তো কাপুনি ওঠার জোগাড় !  কিন্তু ধাতস্থ হওয়া মাত্রই কানায় কানায় উপভোগ করা হল সেই সুখ ,  চোখ বুঝতেই প্রথমেই কালো বাজল মহাকাশের অসীম নিস্তব্ধতা ,  এর ফাঁকে চুইয়ে চুইয়ে এল যেন কোন দূর মহীরুহের মর্মর ধ্বনি ,  মাঝে মাঝে বিহঙ্গকুলের কলতান ।  ওঠবার পথে হুয়ানিতোর মন রক্ষার্থেই খানিকটে জল তর্পণ করে বিসর্জন দিলাম সেই ঝরনাতেই ,  প্রাচীন সেই স্থানের জলদেবতাদের উদ্দেশ্যে । 

এবার দিনের সবচেয়ে উঁচু গন্তব্যের পানে আবার চড়াই - উৎরাই ,  ইচ্ছার বিরুদ্ধে সুশীতল পাহাড়ি ঝর্না ছেড়ে এগোতেই হল আবার পাথরময় শুষ্ক ভূমিতে ।  পথে দেখা হল নানা রঙবেরঙের পতঙ্গ ,  বিশালাকার শামুক আর অন্য জাতির গিরগিটিদের সাথে । 



অবশেষে সমুদ্রপৃষ্ঠ থেকে কয়েক হাজার ফিট উপরে সেই চাতাল মত জায়গাতে পৌঁছানো গেল ,  সামনে নয়ন সার্থক করা প্রকৃতি ।  অ্যালান কোয়াটারমেইনের বুড়ো জুলু আমস্লোপোগাসের মত মনে হল -  এমন দৃশ্য শত বছর তাকিয়ে থাকলেও পুরনো হবে না  !  ইউনেসকো যে কেন ভিনিয়ালেস উপত্যকাকে বিশ্বের সবচেয়ে নয়নাভিরাম Cultural Landscape উপাধি কেন দিয়েছে তা নিয়ে আর কারো সন্দেহের অবকাশ থাকার করা নয় । 


যাত্রা আবার নিচের দিকে ,  বাড়ীর উদ্দেশ্যে ।  এমনিভাবে নানা ঘটনার মাঝে একদিন সময় ফুরিয়ে এল এই স্বর্গে অবস্থানের ,  ফেরার দিন দুরপাল্লার বাসে চেপে বসেছি ত্রিনিদাদের উদ্দেশ্যে ,  অদৃশ্য ব্যথায় টন টন করে ওঠা মন পড়ে আছে দুপাশের চলমান উপত্যকায় ,  ঘুরে ঘুরে মনের পর্দায় ভেসে উঠছে এখানকার প্রকৃতি আর সদ্য পরিচিত হওয়া কিছু মানুষের মুখ -  অতি বিরল নিঃস্বার্থপরতার অপাপবিদ্ধতায় মোড়া যাদের অন্তর ।  ভালো থেকো বন্ধুরা আমার ,  ভালো থেকো ।  চিরকাল যেন এমন স্বর্গই থাকে ভিনিয়ালেস । 














ফিদেলের দীর্ঘ সাক্ষাৎকার - ২ ,  বিপ্লবীর পদাবলী



১ম পর্ব
 ( ইগন্যাসিও র‍্যামোনেতের শত ঘণ্টা ব্যাপী নেওয়া ফিদেল কাস্ত্রোর সাক্ষাৎকারের সংকলন গ্রন্থ MY LIFE এর একটি অনুবাদ প্রচেষ্টা চালাচ্ছি ,  আপনাদের সকলের মতামত কাম্য ।  মূল বইয়ের লেখক এবং প্রকাশকের অনুমতি ছাড়া লেখাটি কোন রকম বাণিজ্যিক কাজে ব্যবহার করা নিষিদ্ধ ,  আর বাণিজ্যিক কারণ ছাড়া অনুবাদটি ব্যবহার করতে চাইলে অবশ্যই অনুবাদকের সম্মতি লাগবে ।  সত্যিকার অর্থে এই প্রথম অনুবাদ করছি ,  বানান ভুল ছাড়াও অন্য অনেক আড়ষ্টতা থাকার কথা ,  আশা রাখছি আপনাদের সহযোগিতায় সেগুলো আস্তে আস্তে কাটিয়ে উঠব ।  ) 
 আপনার বেড়ে ওঠার দিনগুলোতে কালো ছায়া ফেলেছিল দুটি অধ্যায় -  বাতিস্তার স্বৈরশাসন এবং বিশ্বযুদ্ধ ।  
অবশ্যই এইগুলোর ব্যপক প্রভাব পড়েছিল আমার লেখাপড়া এবং বড় হবার উপরে ,  আসলে সারা বিশ্ব  জুড়েই রাজনৈতিক এবং বৈপ্লবিক ঘটনারগুলোর উপরে বিস্তর প্রভাব পড়েছিল এই কারণে ,  যথা সময়ে সেগুলো নিয়ে কথা বলব ।  
সেই শিক্ষকের বাড়ীতে শিক্ষাব্যবস্থা কেমন ধাঁচের ছিল ? 
কিছুই না  !  তারা আমাকে একটা জিনিসও শিখায় নি !  বিদ্যালয়েও পাঠায় নি ।  আমি স্রেফ সেখান ছিলাম !  সেই বাড়ীতে কোন রেডিও - ও ছিল না ,  যে একটি মাত্র জিনিস শুনতে পেতাম তা হল পিয়ানো -  ডো ,  রে ,  মি ,  ফা ,  সো ,  লা ,  টি ,  ব্যাং ব্যাং ব্যাং ।  কল্পনা করতে পারেন দিনে দুই ঘণ্টা সেই জিনিস শুনতে বাধ্য ছিলাম !  অবাক লাগে যে শেষ পর্যন্ত আমি একজন সঙ্গীতজ্ঞে পরিণত হলাম না  ! 
সেই শিক্ষিকার বোন ,  পিয়ানোবাদিকা ,  আমাকে প্রাথমিক স্কুলের পড়াগুলো দেখিয়ে দেবার দায়িত্বে ছিলেন ,  কিন্তু কপালে কিছুই জুটল না !  আহ ,  সেই অবিশ্বাস্য ঘটনাপ্রবাহের কথা শুরু করলে শেষ হবে না !  কেবল বলি ,  আমি নিজে নিজে যোগ ,  বিয়োগ ,  গুণ ,  ভাগ শিখেছিলাম ।  লাল মলাটের এক স্কুল বইয়ের পেছনে ছাপা ছক থেকে একা একা সারাদিন বসে বসে পাটিগণিতের জগতে যাত্রা শুরু হয়েছিল আমার ।  কিন্তু তারা আমাকে কিছুই শেখায় নি ।  জীবনে দু - দুটি বছর স্রেফ নষ্ট হয়েছিল সেখানে ।  
এত অল্প বয়সে পরিবারের অভাবে নিশ্চয়ই খুব অনুভূত হত ? 
এমন একটা জায়গায় ছিলাম যেখানে শেখার ছিল না কিছু ,  আর পরিবেশ ছিল বন্ধুর ।  ক্ষুধা কি সেটা না বুঝেও মহা ক্ষুধার্ত থাকতাম মনে করতাম সেটি হল খাবারের প্রতি রুচি !  । 
 অবিশ্বাস্য ! 
খুব বাজে কিছু ঘটনা ঘটেছিল ,  সেখানেই প্রথম বিদ্রোহ শুরু হয় ,  আমার বয়স হয়ত সবে আট ছুয়েছে ।  যদিও আমি সেই পড়বার জায়গাতে আর থাকতাম না ,  এই গল্পে আবার দুটি শাখা আছে - 
এই অভিজ্ঞতা কি বাবা - মার উপরে আপনাকে ক্ষুদ্ধ করে তুলেছিল ? 
না না ,  আমি তাদের ভালবাসতাম ,  অন্তত শ্রদ্ধা করতাম ।  তবে মা - র জন্য বেশী খারাপ লাগত ,  এটাই অবশ্য স্বাভাবিক যেহেতু সে ছিল সবচেয়ে কাছের মানুষ ।  
সান্তিয়াগোর সেই বোর্ডিং স্কুলের অভিজ্ঞতার পরেও ? 
বোর্ডিং স্কুল ?  সেটা কোন স্কুল ছিল না  !  আমি যেন নির্বাসনে ছিলাম ।  এত বেশী ক্ষুধার্ত ছিলাম যে অনাহার এবং খিদা লাগার পার্থক্য ভুলে গেছিলাম ।  
সেই অবস্থার জন্য কাকে দায়ী করেন ? 
 সত্যিকার অর্থে কাউকেই না ।   আমি জানতাম না কি ঘটছে ,  সেই অবস্থাটা বোঝার ক্ষমতাও আমার ছিল না ।   শুধু বুঝেছিলাম চেনা জগতের ,  আমার প্রিয় বাড়ী ,  খামার সকলের কাছ থেকে দূরে এক জায়গায় আমাকে পাঠানো হয়েছিল ।  এবং সেখানের অনাত্মীয় মানুষগুলোর দ্বারা যথেষ্টই নির্যাতিত হয়েছিলাম ।  
খেলার কোন সঙ্গী ছিল ? 
গ্যাব্রিয়েতো নামের এক বালক ।  গ্যাব্রিয়েতো পালাউ ।  তার বাবা - মা প্লাজার কাছের এক বাড়ীতে থাকত ,  অর্থনৈতিক দিক দিয়েও স্বচ্ছলতর ছিল ।  সেখানেই আমরা কয়েকজন মিলে খেলতাম ।   সে সেখানে অনেক দিনই ছিল ,  বিপ্লবের পরে সে টেলিভিশনে যোগ দেয় ,  এখনো সেখানেই আছে ।  অনেকদিন অবশ্য তার সম্পর্কে কিছু শুনি নি ।  
কিন্তু সেই সময়টুকু বাদে সেখান বাস করা আসলেই কঠিন ছিল ।  সেই বাড়ী ,  পরিবার ,  তাদের জীবন এবং বিশ্রী আইনগুলোর উপর বীতস্রদ্ধ হয়ে পড়েছিলাম ।  সেটি ছিল একটি ক্ষুদে প্রাণীর উপর অন্যায্য ব্যবহারের প্রতিক্রিয়ার মত ।  
কি আইন ? 
তাদের পূর্বপুরুষ ছিল ফরাসী ।  তারা নিখুঁত ফ্রেঞ্চে কথা বলত ।  এমনিতে খুবই শিক্ষিত ছিল তারা ,  আর সেই আইনগুলো ছিল সবই জমিদার ঘরানার -  খুব নম্র ভঙ্গীতে কথা বলতে হবে ,  জোরে কথা বলা যাবে না ,  কটু শব্দ ব্যবহার করা নিষেধ ।  মাঝে মধ্যে শাসনের জন্য তারা গায়েও হাত তুলত ।   এবং কথা না শুনলে তারা আমাকে স্কুলে পাঠানোর হুমকি দিত ,  সেই  Colegio de La Salle তে ,  যেখানে আমি প্রথম গ্রেডে পড়া শুরু করেছিলাম ।   সেই বাড়ীতে দুই - দুইটি বছর আমার নষ্ট হয়েছিল ।  একই বয়সে এখনকার কিউবান শিশুরা ৩য় গ্রেডে পড়ে ।  
 এক কথা বলা চলে -  আপনি ছিলেন নির্যাতিত এক শিশু ? 
সেটি ছিল দুঃস্বপ্ন !  প্রথম কয়েক মাসে আমাকে নিজের জুতা তৈরি করতে হত ।  একদিন সুই ভেঙ্গে ফেলার জন্য অকথ্য অবস্থার মুখোমুখি হয়েছিলাম ,  তাও চামড়া ফোঁড়ার সুই না ,  কাপড় সেলাইয়ের সুই ।   মাঝে মাঝেই জুতা ছিঁড়ে ফেড়ে খুলে যেত রাস্তার মাঝেই ।  তাই সেটা মেরামতের চেষ্টা করতাম কোনমতে ।  সাধারণত সেলাইয়ের কাজ ভালই রপ্ত করেছিলাম ,  কিন্তু সেই একবার সব গণ্ডগোল হয়ে গেল ।   জীবনে কখনোই খালি পায়ে হাঁটতে হয় নি ,  কাজেই তাদের কাছে মাথা নিচু করে দোষ স্বীকার করলাম ।  সেটার ফলাফল এখন মনে পড়ছে না ,  কিন্তু কোনভাবে মেরামত সারা হয়েছিল ।  
তবে বাড়িয়ে বলতে চাই  না ,   সেটি কোন কনসেন্ট্রেশন ক্যাম্প ছিল না ।  আর সেই পরিবারটি ছিল খুবই দরিদ্র ।  সবাই শিক্ষকের বেতনের উপর নির্ভর করত ।  সেই সরকারের আমলে অনেক সময়ই শিক্ষকদের তাদের বেতনের জন্য তিন মাসও অপেক্ষা করতে হয়েছে ।  যা ছিল ভীষণ অনিশ্চয়তা পূর্ণ জীবিকা ।  প্রতিটি পাইপয়সা গুণে গুণে তাদের খরচ করতে হত ,  এটার উপরই পরিবারটির অস্তিত্ব নির্ভর করত ।  
এবং আপনি সেখানে প্রায়ই ক্ষুধার্ত থাকতেন ? 
 হ্যাঁ ।   বিরানে বাবা - মা সবসময়ই আমাকে জোর করে খাওয়াত আর সান্তিয়াগোতে আমি খাওয়াকে খুবই পছন্দ করতাম ।  হঠাৎ  করেই আবিস্কার করলাম ভাত কেন যেন খুব সুস্বাদু লাগছে ,  তারা মাঝে মাঝে মিষ্টি আলু আব্র Picadilloর সাথে  ভাত দিত ,  কোন রুটির বালাই ছিল না ।   মূল সমস্যা হচ্ছে  সেই অল্প পরিমাণ খাবার দিয়েই ৬ - ৭ জন মানুষের দুপুরের এবং রাতের খাবার সারতে হত ।  দুপুর বেলায় খাবার চলে আসত ।  শিক্ষিকার এক কাজিনের বাড়ী থেকে খাবার আসত ,  যাকে তারা কোসিতা বলে ডাকত ,  এর মানে ক্ষুদের বা ছোট্ট জিনিস ।  তিনি ছিলেন এক বিশালবপু মহিলা ।  জানি না কেন থাকে সবাই ক্ষুদে বলে ডাকত ,  মনে হত সমস্ত খাবার সেই গলাধকরণ করে ফেলত ।   রান্না তার বাড়ীতেই হত ,  সেই সাথে মারসিয়াল নামের আরেক কাজিনও ছিল -  যে তার সাথে করে নিয়ে আসত সামান্য ভাত ,  শিম ,  মিষ্টি আলু ,  কাঁচা কলা ,  Picadillo ,  যা ছিল কালেভদ্রে ,  এবং সব ভাগ করে দেওয়া হত ।   মনে পড়ে প্রায়ই থালা থেকে  কাঁটাচামচ দিয়ে শেষ ভাতটি মুখে তোলার চেষ্টা করছি ।  
অবস্থা যদি এতই খারাপ হয় ,  তাহলে কি করে আপনার বড় ভাই র‍্যামনকেও সেখানে পাঠানো হয়েছিল ? 
কারণ একবার র্যাখমন সান্তিয়াগো এসেছিল ,  ঠিক মনে পড়ছে না কেন ,  কন্তু তার সাথে একটা পয়সা রাখার থলে ছিল ।  সেই ছোট চামড়ার থলের মাঝে বেশ কিছু সিকি ও দশ পয়সা ছিল ।   সেই সময়ে একটি  Popsicleর দাম ছিল এক পয়সা ,  নারকেল - বাদামি চিনির মিষ্টির দাম ছিল এক পয়সা ।  প্রতিবেশী শিশুরা ,  যারা বেশ দরিদ্র হওয়া স্বত্বেও ২ - ৩ পয়সার মালিক ছিল ,  তারা সেগুলো খেতে নিজেরা নিজেরা ।  কিন্তু আমি যে পরিবারের তত্ত্বাবধানে ছিলাম তাদের নিয়ম অনুযায়ী কারো কাছে কিছু চাওয়া ছিল মারাত্নক অভদ্রতা ।  তাই কোন বাচ্চার কাছে এক কামড় কিছু চাইলেও তারা  দৌড়ের আমার নামে নালিশ দিত ।  
একদিন শিক্ষিকার বোনকে একটি পয়সা দিতে বলেছিলাম ,  তিনি ছিলেন খুবই ভাল একজন মানুষে ,  কিন্তু ভয়ানক দরিদ্র ।  কখনোই ভুলতে পারি না ,  আমার সেই এক পয়সার দাবী তাকে কতখানি আহত করেছিল ,  উনি খুবই বিরক্ত হয়ে বলেছিলেন -  তোমাকে আমি এখন পর্যন্ত ২৮ পয়সা দিয়েছি !   সত্যই উনি দিয়েছিলেন কিন্তু আর দিতে পারতেন না হয়ত ।  আমি আর কোনদিন তার কাছে পয়সা চাই নি ।  
কয়েক মাস পর র্যা মন তার পয়সার থলি নিয়ে বেড়াতে এলে চোখের সামনে যেন সেই পয়সাগুলোকে আইসক্রিমে পরিণত হতে দেখলাম ,  তাকে থাকে রাজি করালাম বটে কিন্তু মোটের উপর দারিদ্রকে  আরও চাপিয়ে নিলাম !  কারণ ,  তখন থেকে একই পরিমাণের খাবারে বাড়তি একটি মুখ জুটে গেল ।  
পরে আমি বুঝতে পারি সেখানে দারিদ্রতা কিরকম ভয়াবহ ছিল ,  মন হয় বছর খানেক পরে কারণ বাবা - মার সেখানের সত্যিকার চালচিত্র ধরতে পেরেছিলেন ।  
তারা বুঝতে পারেনি নি সেখানে কি ঘটছিল ? 
বাবা একদিন এসেছিলেন ,  তখন হাম বা এই জাতীয় কোন এক অসুখে ভুগছিলাম ,  চুল বেশ লম্বা ছিল কারণে তারা আমাদের চুল পর্যন্ত কাটত না ।  আর আমি ছিলাম মইয়ের মত চিকন !  কিন্তু তারা বাবাকে বলল হামে ভোগার কারণে আমার এই অবস্থা ! 
আরেকদিন মা এসে উপস্থিত হলেন ,  ততদিনে শিক্ষিকা ,  তার বাবা এবং বোন একটা ভাল বাড়ীতে উঠতে সক্ষম হয়েছিল ,  আমাদের ৩জনের জন্য তারা প্রতিমাসে ১২০ পেসো  পাচ্ছিল ,  কিন্তু মা আবিস্কার করলেন তার তিন সন্তানকেই অত্যন্ত রুগ্ন এবং অধঃভুক্ত অবস্থায় ।  সেদিনই মা আমাদের শহরের সেরা ক্যাফে La Nuviolaতে নিয়ে গেলেন ,  আমরা আইসক্রিমের প্রতিটি ফোঁটা চেটেপুটে খেলাম ।  তখন আমের মৌসুম ছিল ,  আম ছোট এক বাক্স আমও কিনলেন ,  খুবই চমৎকার স্বাদের টলেডো আম ।  সেই আম দশ মিনিটও টিকল না !   মা পরের দিনই আমাদের বিরানে ফেরত নিয়ে গেলেন ।  
কিছুদিন আগে আমার বড় বোন অ্যাঞ্জেলিকাকে এই ব্যাপারে খানিকটা দোষারোপ করেছিলাম এই বলে যে সে লিখতে এবং পড়তে পারত ,  কেন সে বাবা - মাকে চিঠি লিখে সেই অবস্থার কথা জানায় নি ?  সেখানের অনেক কিছু আমি বুঝে উঠতে পারিনি ,  কিন্তু গেছিলাম  গ্রামের খামারবাড়ী থেকে যেখানে আমাদের সবসময়ই পেট পুরে খাওয়ানো হত ,  বাড়ীতে হোক বা দোকানে ।  তার সেই অভিজ্ঞতার কথা অবশ্যই বাবা - মাকে জানানো উচিত ছিল ।  কিন্তু সে আমাকে পরে বলেছিল কেন সে চিঠি  লিখতে পারেনি  –  কারণ শিক্ষকের পরিবার তাকে চিঠি পাঠাতে দিত না !  
সেই সময়ে ,  জনপ্রতি ৪০ পেসো হারে তিন জন ছাত্র ,  নিশ্চয়ই লাভজনক ব্যবসা ছিল ? 
অবশ্যই তাদের অর্থনৈতিক অবস্থার বেশ উন্নতি ঘটেছিল ।   আমাদের পরিবারেরই ছিল তিন জন ,  মানে ১২০ পেসো ।  এখনকার হিসেবে যেকোন তৃতীয় বিশ্বের দেশে তিন হাজার ডলারের অনেক বেশী ।  পরে হাইতির কনসাল আমাদের শিক্ষিকার বোন সেই পিয়ানো শিক্ষিকাকে বিয়ে করেন ।  কাজেই ,  বেশ অগ্রগতি বলতেই হবে ।  
পয়সা জমিয়ে সেই শিক্ষিকা এর পরে একবার যুক্তরাষ্ট্রে বেড়াতে গেলেন ,  মূলত নায়াগ্রা জলপ্রপাত দেখতে ।  এবং ফিরে এসে সেই প্রপাতের গল্প এত বেশী করতেন  যে আমি সম্ভবত ঘৃণা করতে শুরু করেছিলাম সেই একঘেয়ে বিরক্তিকর গল্পগুলোকে ।   উনি সেই ভ্রমণের সাথে সাথে আসবাবপত্রও কিনেছিলেন ,  সবই ছিল আমাদের ক্ষুধার ফসল ।  
সম্পূর্ণ সৎ ভাবে সেই ঘটনা বললাম ।  পরবর্তীতে সেখানেই আমাদের বিদ্রোহ জন্ম নিল ।  
সেই শিক্ষিকার বিরুদ্ধে আপনি বিদ্রোহ করলেন ? 
মা আমাদের উদ্ধার করে নিয়ে বিরানে ফেরৎ নিয়ে যাবার পরেই আসলে আমরা সেই অপরাধের মাত্রা বুঝতে পারি ।  যে বাড়ীতে ফেরার জন্য আমরা এতটাই ব্যকুল ছিলাম ,  সেখানের প্রত্যেকেই স্পষ্ট বুঝতে পারল আমরা আসলেই অনাহারে ছিলাম ।  
এরপর আমরা সেই শিক্ষিকার অপেক্ষায় ছিলাম ,  এত কিছুর পরও যিনি আমাদের বাড়ীতে কেহতে আসতেন এবং বেছে বেছে সবচেয়ে সরেস মুরগীর টুকরোটি পাতে তুলে নিতেন ।  আমি এবং র্যা মন প্রথমবারের মত তার বিরুদ্ধে কিছু করার পরিকল্পনা করি ।  
   
বিদ্রোহ ? 
তা ঠিক না ,  বরং বলা চলে প্রতিশোধ ।  পেয়ারার ডালের গুলতি দিয়ে আমরা সন্ধ্যার পরে প্রায়শই আধা ঘণ্টাব্যপী স্কুল ভবনের ধাতব ছাদের উপরে নানা কিছু ছুড়তাম ,  অনেকটা এক নাগাড়ে বোমাবাজির মত ।  শিক্ষিকা যে সেই ছাদের নিচেই আছেন এবং আতঙ্কে দিশেহারা হয়ে চেচাচ্ছেন এমন কিছু কল্পনা করে শিশুতোষ আনন্দে উৎফুল্ল হয়ে উঠতাম সবাই ।  যদিও তার চিৎকার কোনদিন শুনিনি আমরা !  একেকটা সাচ্চা ক্ষুদে শয়তান হয়ে গেছিলাম সবাই ।  
কিন্তু যেটা আমাদের কল্পনাতেও আসে নি সেটাই ঘটল !  আমি সেই শিক্ষিকার সাথে আবার সান্তিয়াগো ফিরে গেলাম ।  হাঁপানি দেখা দেওয়ায় র‍্যামন বেঁচে গেল এযাত্রা ।  
এইটা কি করে সম্ভব ? 
 সেইটাই হল !  তবে এবার আর অনাহারে থাকতে হয় নি ,  কারণ আগের বারের অভিজ্ঞতা খুব বড় স্ক্যান্ডাল তৈরি করে ছিল ,  কিন্তু তারপরও সেখানে কেবলই সময়ের অপচয়ই হচ্ছিল ,  নিজে নিজে গুণ করা শিখা আর ঘোরাঘুরি করা ছাড়া আর কিছুই হচ্ছিল না ।  সেই জানুয়ারিতে তারা আমাকে স্কুলে পাঠায় ।  জীবনের প্রথম বারের মত সত্যিকারের ক্লাসে যাওয়া শুরু হল । 
ততদিনে বাতিস্তার ঘটনা ঘটা শুরু হয়েছে ।  কেবল ১৯৩৫ সালের মার্চের হরতালের কথা মনে পড়ে ।  বাড়ীর পিছনেই মাধ্যমিক বিদ্যালয় ছিল ,  যা কিনা তখন ছিল সেনাবাহিনীর দখলে ,  কত  অকথ্য ঘটনা যে সেখানে দেখেছি আমরা !  ২১ বছর পরে ২৬ জুলাইয়ের সাথীরা আমাদের ১৯৫৬এর ৩০ নভেম্বর মেক্সিকো থেকে ল্য কলরাডোসে প্রত্যাবর্তন করার পরিকল্পনা মোতাবেক আক্রমণে যায় ।  
একই বিদ্যালয়ে ? 
একই ভবনে ।  যদিও সেটি ততদিনে আর স্কুল হিসেবে ব্যবহৃত হত না ।  বাতিস্তা ক্ষমতায় আসার পরে সেটিকে আর্মি ব্যারাক বা পুলিশ ফাঁড়ি হিসেবে ব্যবহার করা হত ।  ভবনটিকে প্রথমবারের মত যখন মিলিটারি ব্যবহার করা শুরু করে ,  তখনো আমি সেই শিক্ষিকার বাড়ীতেই ছিলাম । 
১৯৫৬এর  ৩০ নভেম্বর ওরিয়েন্তে রাজ্যের ফ্রাঙ্ক পাইসের নেতৃত্বে ২৬ জুলাই বিল্পবের সাথীরা সেখানে আক্রমণ করে বসে ,  তারা অনেক দিনক্ষণ হিসেব করে দেখেছিল আমরাও সেদিনই উপকূলে পা রাখব ।  কিন্তু সাগর স্রোত ,  নৌকার সমস্যাসহ নানাবিধ কারণে আমাদের ৪৮ ঘণ্টা দেরী হয়ে যায় ।   আমি চেয়েছিলাম আমাদের জাহাজ যেন আগে কিউবা পৌছায় ,  কিন্তু সেটি হয় নি ।  
সেই সময়ের আর কিছু স্মৃতি মনে পড়ে কি ? 
আমার শিক্ষিকার বোন সেই পিয়ানোবাদিকার সাথে হাইতির কনসালের মন দেয়া - নেয়া শুরু হয় ।   এমনিতে তারা চমৎকার মানুষ ছিল ।  লুই হিলবার্ট ছিল তার নাম ।  এর পরপরই পরিবারটি আমাদের নিয়ে আরেকটু ভাল বাসাতে স্থানান্তরিত হল ,  যেখানের ছাদে ফুটো ছিল না ,  ক্ষুধার প্রকোপ কম ছিল ,  হয়ত উপার্জনও কিছুটা বেড়ে ছিল ।  মনে হয় শিক্ষিকা বেতন পাওয়া শুরু করেছিলেন ,  হাইতির কনসালটির নিজস্ব আয় ছিল ,  কাজেই সব মিলিয়ে বেশ ভালই চলছিল ।  
তারাই আমাকে সান্তিয়াগোর গির্জায় ব্যাপ্টাইজ করার জন্য নিয়ে যায় ,  সেই সময়ে আমাকে বলা হত ইহুদী !  আসলে যাদের  ব্যাপ্টাইজ করা হয় নি তাদের সকল কেই ইহুদী বলা হত ।  যদিও আমার মনে হয় এইরূপ সম্বোধনের মাঝেই ধর্মের নামে হেয় করার একটা চল ছিল ।  
তখনো আপনার ব্যাপ্টিজম হয় নি ? 
না ,  ৮ বছরে পা দেবার পর সেটি সম্পন্ন হয় ।   আমরা আসলে বাবার একজন কোটিপতি বন্ধুর জন্য অপেক্ষা করছিলাম ,  যার কথা ছিল আমার গডফাদার হবার ,  বছরের পর বছর গড়িয়ে চলল ,  আমার ছোট ভাইবোনদেরও ব্যাপ্টিজম হয়ে গেল কিন্তু আমরা অপেক্ষা করছিলাম সেই কোটিপতির ,  যার নাম ছিল ফিদেল পিনো  স্যান্টোস !  তার নাম থেকেই আমার নাম নেওয়া হয়েছে ,  কাজেই এই নিয়ে আমি খুব একটা গর্বিত হতে পারি না ।   আমার জন্ম হয়েছিল ১৩ আগস্ট এবং সেইন্ট ফিদেল ডে ছিল ২৪ এপ্রিল ।  তার সম্পর্কে জানার চেষ্টা করেছিলাম প্রবরতিতে । কিন্তু আমার নাম দেয়া হয়েছিল সেই খুব বেশী ধরনের ধনী মানুষটির নামে ,  যে আমাদের বিরানের বাড়ীতে প্রায়ই আসত ।  
তাহলে হাইতির কনসালই ছিলেন আপনার প্রকৃত গডফাদার ? 
 হ্যাঁ ।   উনি এবং উনার স্ত্রী ছিলেন আমার গডফাদার এবং গডমাদার ।  গডফাদার একদিন আমাকে La Salle নামের জাহাজ দেখাতে নিয়ে গিয়েছিলেন ,  সেখানে টিনজাত মাছের মত শত শত হাইতিয়ান গায়ে গা লাগিয়ে ছিল রুদ্ধ পরিবেশে ,  তাদের স্বদেশে ফেরত পাঠানো হচ্ছিল ।  সেই হাইতিয়ানদের কথা মনে হচ্ছিল যাদের সাথে আমি বসে ভুট্টা খেতাম ।  তাদের কষ্টকর জীবনকে আরো কঠিনতর করা হচ্ছিল  কিউবা থেকে হাইতিতে ফেরত পাঠিয়ে ,  যে দেশটা  কিউবার চেয়েও গরীব ।  
তাদের কিউবা থেকে ফেরত পাঠিয়ে দেওয়া হচ্ছিল ? 
হ্যাঁ ।  চিনির বাম্পার উৎপাদনের সময় হাজার হাজার হাইতিয়ান কিউবাতে আসত কাজের আশায় ,  তারা ছিল প্রচন পরিশ্রমী কিন্তু বেতন ছিল খুবই কম ।  সোজা কথায় তাদের দাস হিসেবে ব্যবহার করা হত ।   পশুপালের মালিক তার জন্তুদের খেতে দিত ,  রোগ হলে সেবা করত ,  যত্ন নিত ।  কিন্তু পুঁজিবাদী মালিকেরা শ্রমিকদের নিয়ে কোনরকম মাথা ঘামাতো না । 
১৯৩৩ এর তথাকথিত বিপ্লবের পড়ে অনেক কিছুরই পরিবর্তন ঘটা শুরু হল ,  বিশেষ করে শ্রমবাজারকে সম্পূর্ণভাবে জাতীয়করণ করা হল ,  ফলে কিউবান স্বার্থ সবার আগে নিশ্চিত করে হাজার হাজার হাইতিয়ান শ্রমিককে জাহাজে করে দেশে ফেরত পাঠানো হচ্ছিল সম্পূর্ণ অমানবিক উপায়ে ।  তাদের অনেকেই হয়ত কুড়ি বছর ধরে কিউবাতে বাস করছিল !  সেই নিষ্ঠুর ঘটনার প্রত্যক্ষদর্শী হয়েছিলাম আমি ,  যদিও তখন অবশ্যই বুঝতে পারি নি এই পৃথিবীকে বুঝতে সেই অভিজ্ঞতা কতখানি মূল্যবান বলে প্রমাণিত হবে ।  
চলবে -  -  -  - 






 একটি নাইটিংগেল ,  সবুজ বাগিচা এবং কবি কিটসের বাড়ী




নির্ধারিত সময়ে বেশ আগেই এসে পড়েছে ১৮১৯ সালের বসন্ত ,  পুনরায় জীবনের আবাহন নিয়ে এসেছে শীতে কাতর ইংল্যান্ডে ,  জবুথুবু প্রকৃতি সারিয়ে উথেছে জীর্ণ পাতার ক্ষত ,  সূর্যের আলো আকাশে থাকার সময়ের পরিমাণ যেমন বাড়ছে তেমনই বাড়ছে নতুন সবুজ পাতাদের পেলব সজীবতা দিয়ে রুক্ষ ন্যাড়া গাছের ডাল ঢাকার প্রচেষ্টা ।  ফিরেছে পাখপাখালিরাও ,  ইতিমধ্যে নীড় গড়ে ডিম ফুটিয়ে ছানাও তুলে ফেলেছে কেউ কেউ ,  বিশেষ করে গানের রাজা ,  সুরের সম্রাট নাইটিংগেলরা আছে সবুজ বসন্ত সরগরম করে ।  লন্ডনের এক কোলে সবুজে ছাওয়া মহল্লা হ্যাম্পস্টেডের এক বাড়ীর গাছে এমন সুরের মূর্ছনায় মাতে একটি নাইটিংগেল পরিবার ,   সুর বুনে যায় আপন মনে ,  নিজের অজান্তেই মুগ্ধ করে আশেপাশের সমস্ত মানুষকে ।  বিশেষ করে সেই বাড়ীরই এক অতিথি যুবককে ,  নিবিষ্ট মনে ২৪  বছরের তরুণ শুনে যান সেই সুরমূর্ছনা ,  বসন্ত শেষ হলেই তো এই পাখিরা নীড় ছেড়ে চলে যাবে ,  সামনের শীতে তাদের দেখা মিলবে না ,   বছর কয়েকের মধ্য মারাও যাবে নিশ্চয়ই তারা ,  কিন্তু এই গান ,  এই সঙ্গীত ,  এই সুর ,  এই স্বর্গীয় মূর্ছনা -  তার কি মৃত্যু সম্ভব ?  ভেবে ভেবে উতল হয়ে যান জন কিটস নামের সেই ইংরেজ তরুণ ।  মনের অজান্তেই মনে হয় এমন সৃষ্টি বিলুপ্ত হতে পারে না ,  পাখিরা না থাকলেও তাদের সুরমূর্ছনা নির্ঘাত টিকে থাকবে ,  আর পাখিরা টিকে থাকবে সেই সুরলহরীর মাঝেই ।  কিন্তু মানবজীবনের কী হবে ?  নাকি মৃত্যুই শেষ পরিণতি সব কিছুরই ?  এই ভেবেই কি যেন হয়ে গেল তরুণের মাঝে ,  নাস্তার টেবিল থেকে একটা চেয়ার টেনে নিয়ে যেয়ে পাতলেন বাগিচার এক পাম গাছের নিচের ঘাসের উপরে ,  সেখানে টানা কয়েক ঘণ্টা ধরে শুনলেন পাখিদের কলতান ,   মাঝে মাঝেই হাতের কাগজে দ্রুত গতিতে লিখলেন কিছু শব্দ ,  অনেকটা সঙ্গীতজ্ঞরা যেমন খসড়া করেন তেমন আলগোছে -  ভালবাসা ,  খাঁটি মুগ্ধতা ,  জীবনবোধ ,  অবসন্নতা থেকে জন্ম নিলে বিশ্বের সেরা পংক্তিমালার একটি - 
Ode to a Nightingale
My heart aches ,  and a drowsy numbness pains 
    My sense ,  as though of hemlock I had drunk ,  
Or emptied some dull opiate to the drains 
    One minute past ,  and Lethe - wards had sunk :  
 ' Tis not through envy of thy happy lot ,  
    But being too happy in thine happiness ,   -  
        That thou ,  light - winged Dryad of the trees ,  
                In some melodious plot 
    Of beechen green and shadows numberless ,  
        Singest of summer in full - throated ease . 
O ,  for a draught of vintage !  that hath been 
    Cool ' d a long age in the deep - delved earth ,  
Tasting of Flora and the country green ,  
    Dance ,  and Provençal song ,  and sunburnt mirth !  
O for a beaker full of the warm South ,  
    Full of the true ,  the blushful Hippocrene ,  
        With beaded bubbles winking at the brim ,  
                And purple - stained mouth; 
    That I might drink ,  and leave the world unseen ,  
        And with thee fade away into the forest dim : 
Fade far away ,  dissolve ,  and quite forget 
    What thou among the leaves hast never known ,  
The weariness ,  the fever ,  and the fret 
    Here ,  where men sit and hear each other groan; 
Where palsy shakes a few ,  sad ,  last gray hairs ,  
    Where youth grows pale ,  and spectre - thin ,  and dies; 
        Where but to think is to be full of sorrow 
                And leaden - eyed despairs ,  
    Where Beauty cannot keep her lustrous eyes ,  
        Or new Love pine at them beyond to - morrow . 
Away !  away !  for I will fly to thee ,  
    Not charioted by Bacchus and his pards ,  
But on the viewless wings of Poesy ,  
    Though the dull brain perplexes and retards :  
Already with thee !  tender is the night ,  
    And haply the Queen - Moon is on her throne ,  
        Cluster ' d around by all her starry Fays; 
                But here there is no light ,  
    Save what from heaven is with the breezes blown 
        Through verdurous glooms and winding mossy ways . 
I cannot see what flowers are at my feet ,  
    Nor what soft incense hangs upon the boughs ,  
But ,  in embalmed darkness ,  guess each sweet 
    Wherewith the seasonable month endows 
The grass ,  the thicket ,  and the fruit - tree wild; 
    White hawthorn ,  and the pastoral eglantine; 
        Fast fading violets cover ' d up in leaves; 
                And mid - May ' s eldest child ,  
    The coming musk - rose ,  full of dewy wine ,  
        The murmurous haunt of flies on summer eves . 
Darkling I listen; and ,  for many a time 
    I have been half in love with easeful Death ,  
Call ' d him soft names in many a mused rhyme ,  
    To take into the air my quiet breath; 
Now more than ever seems it rich to die ,  
    To cease upon the midnight with no pain ,  
        While thou art pouring forth thy soul abroad 
                In such an ecstasy !  
    Still wouldst thou sing ,  and I have ears in vain  -  
        To thy high requiem become a sod . 
Thou wast not born for death ,  immortal Bird !  
    No hungry generations tread thee down; 
The voice I hear this passing night was heard 
    In ancient days by emperor and clown :  
Perhaps the self - same song that found a path 
    Through the sad heart of Ruth ,  when ,  sick for home ,  
        She stood in tears amid the alien corn; 
                The same that oft - times hath 
    Charm ' d magic casements ,  opening on the foam 
        Of perilous seas ,  in faery lands forlorn . 
Forlorn !  the very word is like a bell 
    To toll me back from thee to my sole self !  
Adieu !  the fancy cannot cheat so well 
    As she is fam ' d to do ,  deceiving elf .  
Adieu !  adieu !  thy plaintive anthem fades 
    Past the near meadows ,  over the still stream ,  
        Up the hill - side; and now  ' tis buried deep 
                In the next valley - glades :  
    Was it a vision ,  or a waking dream ?  
        Fled is that music :   -  Do I wake or sleep ? 
আসলেই কি এভাবে জন্ম নিয়েছিল বিশ্ব সাহিত্যের সবচেয়ে জনপ্রিয় কবিতাগুলোর একটির ?  সম্ভবত !  কবি কিটসের ঘনিষ্ঠ বন্ধু চার্লস ব্রাউনের মতে হ্যাম্পস্টেডের ভাড়া বাড়ীতে অবস্থানের সময়ই এই ঘটনাটি ঘটে ,   যদিও একাধিক কিটস গবেষক মনে করেন এই এলাকারই এক পানশালা ,  স্প্যানিয়ার্ড ইনে বসে কিটস কবিতাটি রচনা করেন ।  চলুক আসল সত্যের সন্ধানে নিখুত চুল চেরা সত্য সন্ধান ,  আমরা কল্পনাবিলাসীরা না হয় ভাবলামই যে এমন রোমান্টিক পরিবেশেই তরুণ কবি পাখির গান শুনতে শুনতেই লিখেছেন জ্বলজ্বলে লাইনগুলি । 
 

কোথায় সেই গাছতলা ,  কোথায় সেই বাগান যেখানে কিটস পেয়েছিলেন গায়ক পাখি নাইটিংগেলের দর্শন ?  উত্তর  -  লন্ডনের হ্যাম্পস্টেডে ,  যে বাড়ীতে কিছু বেশ কিছুদিন অবস্থান করেছেন তা আজ পরিণত হয়েছে জাদুঘরে ।  সেখানে গেলেই কি আজও সোনা যাবে মন হরণ করা পাখির ডাক ?  যেয়েই দেখি না কেন ?  প্রথমবার বিলেত যেয়েই যাওয়া হল কিটসের বাসভবন আর বাগান দর্শনে ,  সাথী বিলেতবাসী বন্ধু মরমী চৌধুরী ,  হিমু এবং সদ্য লন্ডনে আগত সচল কৌস্তভ । 
 জন কিটস ,  বিশ্বসাহিত্যের রূপকথার রাজপুত্র ,  যিনি লিখেছিলেন
  '  " Beauty is truth ,  truth beauty ,  "   -  that is all
Ye know on earth ,  and all ye need to know . 

কেবলমাত্র সত্য ও সুন্দরকে অনুভব করা  সেই কবি ২৫ বছর বয়সে যক্ষা রোগে মারায় গেলেন !  সত্য ,  সুন্দর ,  প্রেম ,  অবসন্নতা অনুভবের প্রগাঢ় অনুভুতির সাধারণত যে বয়সে উম্মেষ ঘটে সেই বয়সে চিরতরেই কিটস চলে গেলেন মৃত্যুর হিম শীতল কোলে ।  আমাদের কাছে কবিদের অন্যগ্রহের মানুষ মনে হয় ,  তাদের জীবনের প্রতিটি পল সৌন্দর্যের আবীর মাখা মনে হয়  কিন্তু আমরা কি জেনেছি তাদের অধিকাংশের জীবনের সাহিত্যসৃষ্টির পিছনের কথা -  একজন ফেদোরিকো গার্সিয়া লোরকাকে হত্যা করা হয় বধ্যভূমিতে ,  একজন পাবলো নেরুদার শেষ বয়সে ঘরে হানা দেয় উদ্যত জলপাই বাহিনী ,  জীবনানন্দ নামের কবি জীবনের আনন্দ না ছুয়ে ছেনেই লেপ্টে যান ট্রামের ধাতব চাকার সাথে ,   হতাশা নিয়ে আত্মাহুতি দেন সিলভিয়া প্লাথ ,  ডিলান টমাস আকণ্ঠ ডুবে থাকেন সোম রসে ,  কাজী নজরুল ইসলাম জীবনের প্রারম্ভেই হয়ে যান বোধশক্তিহীন ,  বোদলেয়ার শরীরে নেন বিষের পর বিষ ,  সুকান্ত নামের কিশোর কবি অসুখে চলে যান বড়ই অকালে ,  শেলী ডুবে যান অথৈ জলে ,  বায়রনের কলম থেমে যায় যুদ্ধের প্রকোপে ।  এই তালিকা শেষ হবার নয় ,  শেষ হবেও না ,  এখানের এক কোনে আমাদের বিমর্ষ করে ঢুঁকে পড়েন কবি কিটস ,  তারুণ্য শুরু হবার আগেই যার শেষ হয়ে গিয়েছিল ক্ষয়রোগের আক্রমণে ।    


গ্রীষ্মের এক বৃষ্টি ভেজা দিনে  (  বিলেতে কোন দিনটা বৃষ্টিস্নাত না সেটা অবশ্য গবেষণার ব্যাপার !  )   সদল বলে যাওয়া হল কিটসের সেই বিখ্যাত বাড়ীতে  যেখানে জীবনের অন্যতম উল্লেখযোগ্য তিনটি বছর কাটিয়েছিলেন তিনি ,  রচনা করেছিলেন সেরা কবিতাগুলো ।  এবং প্রেমে পড়েছিলেন পাশের বাড়ীর তরুণী ফ্যানি ব্রাউনে - এর ।  বেশ নিরিবিলি মহল্লাটি ,  অদূরেই বিশাল এক উদ্যান ,  সাথের জলাতে জলকেলি করে বেড়াচ্ছে নানা জাতের হাঁসেরা ,  খুব একটা হয়ত বদলায় নি স্থানটি গত দুই শতাব্দীতে !   সাইনবোর্ড অনুসরণ করে বাড়ীর সামনে যখন পৌছালাম ততক্ষণে বরুণ দেব খানিকটা কৃপা করেছেন ,  মেঘের ফাঁকে চুইয়ে চুইয়ে আসা শুরু করেছে সূর্যরশ্মি ,  শ্যামলী নিসর্গ তখন উদ্ভাসিত আপন সবুজ আলোয় ,  লতা - পাতা - ঘাস - গাছ ঘেরা সফেদ ভবনটি ।  

১৮১৫ সালের নির্মিত বাড়ীটি হঠাৎ করে দেখলে বোঝা যায় না যে এটিতে আসলে দুইটি বাসগৃহ আছে ,   কিন্তু বাহির থেকে দেখলে মন হয় একটাই বাসগৃহ !  বাড়ী তৈরি পর থেকেই এখানে ছিলেন চার্লস ব্রাউন ,  যার সাথে কিটসের ১৮১৭ সালে পরিচয় হয় এবং প্রায় সাথে সাথেই তারা ঘনিষ্ঠ বন্ধুতে পরিণত হন ।  তারপর থেকে এই বাড়ীতে প্রায়ই বেড়াতে আসতেন কিটস ।  কিন্তু ১৮১৮ সালের শেষ দিকে জন কিটসের ভাই টম যক্ষ্মা রোগে মারা গেলে বন্ধুকে সহযোগিতার জন্য তার এই বাড়ীতেই এসে থাকবে আহ্বান জানান চার্লস ব্রাউন ।  টমের মৃত্যু পর্যন্ত ব্যপক সেবাযত্ন করেছিলেন কিটস ,  কিন্তু শেষ রক্ষা না হওয়াই ভগ্ন হৃদয়ে বন্ধুর আমন্ত্রণ রক্ষা করেন ,  এসে এই বাড়ীরই এক কক্ষে উঠেন ,  জানা যায় তিনি অবস্থানের সময় ভাড়া বাবদ মাসে ৫ পাউন্ড দিতেন এবং অন্যান্য  খরচও বহন করতেন ।  
বাড়ীর সামনের সাইনবোর্ডে লেখা আছে পিছনের দরজা দিয়ে প্রবেশ করতে হবে !  কি গেরো রে বাবা !  গেলাম পিছনের দরজায় ,  দেখি সেখানেই জাদুঘরের টিকেট অফিস ,  দোকান এবং প্রবেশ পথ ।  গত ২০০ বছরে বাড়ীটির কিছু পরিবর্তন তো হয়েছেই ,  তাই প্রবেশপথ এখন পিছনের দিকে ।  

টিকেটের দাম ৫ পাউন্ড ,  কিন্তু ভাল খবর হচ্ছে যা এক বছরের জন্য কার্যকরী !  বাহ ,  বেশ ভাল নিয়মতো !  মানে টিকেটটি সংরক্ষণ করে রাখলে বছর খানেকের মধ্যে যদি আবার মাথা ভর্তি হয়ে ওঠে কিটসের কাব্যে তাহলে মুফতে আসা যাবে ।  
এই বাড়ীতেই ১৮১৮ সালে মা ,  বোন এবং ভাইয়ের সাথে বাসিন্দা হিসেবে আসেন মিস ফ্যানি ব্রাউনে  (  Fanny Brawne )   ,  সম্ভবত নভেম্বরে তার সাথে কিটসের সাক্ষাৎ ঘটে ,  এবং এর পরের মাসেই টম মারা যায় ,  ১৯ বছর কিটস তখন ঝড়ের কবলে পড়া গাছের মতো শোকে শতচ্ছিন্ন ,   ফ্যানির সংস্পর্শ তাকে জুগিয়েছিল সাহস ,  করাল মৃত্যু থেকে জাগতিক সুন্দরের দিকে দৃষ্টি ফিরিয়ে দিয়েছিল রোমান্টিক তরুণের ।  ১৮১৯ সালের ১৮ অক্টোবর কিটস ফ্যানিকে তার জীবনসঙ্গিনী হবার প্রস্তাব দেন ,  ফ্যানি সাথে সাথেই তাতে সম্মত হলেও জানা ছিল না অদৃষ্ট তাদের কোথায় নিয়ে যাবে ।  
বরাবরের মত ভিলেন হয়ে দাঁড়ায় ফ্যানির মা ,  তার মতে কিটসের চিকিৎসক হবার কথা ছিলে সেখানে কবিতা লেখার মত এক অদ্ভুতুড়ে শখের জন্য সে ডাক্তারি বিসর্জন দিয়ে দিল ,  অথচ কবিতা থেকে কোন পয়সা আসার নাম নেই !  ও আমার মেয়েকে কি খাওয়াবে ?  
কিটস নাচের আসরে পারদর্শী ছিলেন না এবং প্রায়শই এত বেশী অসুস্থ থাকতেন যে ফ্যানি অন্যান্য বন্ধুদের সাথে নানা নাচের আসর ও উৎসবে যোগ দিত ,  এসব থেকে কবি কিটস অত্যন্ত ব্যথিত ,  ক্ষুদ্ধ ,  হয়ে উঠতেন ,  মাঝে মাঝেই তার মনে হত মহামুদ্রের মত বেগবান এই প্রেম তার কবিতা লেখার অখণ্ড মনোযোগকে ব্যহত করছে ,  অথচ এই সময়েই তার সাহিত্য জীবনের সর্বশ্রেষ্ঠ কীর্তিগুলো রচিত হয় ,  বিশেষ করে 
Ode on a Grecian Urn

THOU still unravish ' d bride of quietness , 	 
  Thou foster - child of Silence and slow Time , 	 
Sylvan historian ,  who canst thus express	 
  A flowery tale more sweetly than our rhyme : 	 
What leaf - fringed legend haunts about thy shape	         
  Of deities or mortals ,  or of both , 	 
    In Tempe or the dales of Arcady ? 	 
  What men or gods are these ?  What maidens loth ? 	 
What mad pursuit ?  What struggle to escape ? 	 
    What pipes and timbrels ?  What wild ecstasy ? 	  
Heard melodies are sweet ,  but those unheard	 
  Are sweeter; therefore ,  ye soft pipes ,  play on;	 
Not to the sensual ear ,  but ,  more endear ' d , 	 
  Pipe to the spirit ditties of no tone : 	 
Fair youth ,  beneath the trees ,  thou canst not leave	  
  Thy song ,  nor ever can those trees be bare;	 
    Bold Lover ,  never ,  never canst thou kiss , 	 
Though winning near the goal — yet ,  do not grieve;	 
    She cannot fade ,  though thou hast not thy bliss , 	 
  For ever wilt thou love ,  and she be fair ! 	  
Ah ,  happy ,  happy boughs !  that cannot shed	 
  Your leaves ,  nor ever bid the Spring adieu;	 
And ,  happy melodist ,  unwearièd , 	 
  For ever piping songs for ever new;	 
More happy love !  more happy ,  happy love ! 	  
  For ever warm and still to be enjoy ' d , 	 
    For ever panting ,  and for ever young;	 
All breathing human passion far above , 	 
  That leaves a heart high - sorrowful and cloy ' d , 	 
    A burning forehead ,  and a parching tongue . 	  
Who are these coming to the sacrifice ? 	 
  To what green altar ,  O mysterious priest , 	 
Lead ' st thou that heifer lowing at the skies , 	 
  And all her silken flanks with garlands drest ? 	 
What little town by river or sea - shore , 	  
  Or mountain - built with peaceful citadel , 	 
    Is emptied of its folk ,  this pious morn ? 	 
And ,  little town ,  thy streets for evermore	 
  Will silent be; and not a soul ,  to tell	 
    Why thou art desolate ,  can e ' er return . 	  
O Attic shape !  fair attitude !  with brede	 
  Of marble men and maidens overwrought , 	 
With forest branches and the trodden weed;	 
  Thou ,  silent form !  dost tease us out of thought	 
As doth eternity :  Cold Pastoral ! 	  
  When old age shall this generation waste , 	 
    Thou shalt remain ,  in midst of other woe	 
  Than ours ,  a friend to man ,  to whom thou say ' st , 	 
 ' Beauty is truth ,  truth beauty ,  — that is all	 
    Ye know on earth ,  and all ye need to know .  ' 	
যার শেষের দুই লাইন  সম্ভবত কিটসের রচিত সবচেয়ে বিখ্যাত শব্দগুচ্ছ ।  এই বাড়ীতেই  স্বচ্ছ পাহাড়ি ঝর্নার মত বেগবান ,  আবেগে পরিপূর্ণ সৃষ্টিটি রচিত হয় ।  
এক পর্যায়ে প্রচন্ড অসুস্থ হয়ে পড়েন কবি কিটস ,  যক্ষ্মা ধরা পড়ে তার !  ভগ্ন স্বাস্থ্যের কারণে ও উৎকণ্ঠা এবং উত্তেজনার ধকল সামলাতে পারবেন কি না তিনি দুর্বল শরীরে এই ব্যাপারে সন্দিহান হয়ে ফ্যানি এবং কিটসের দেখা - সাক্ষাৎ বন্ধ থাকে এক বাড়ীতে থাকলেও ,  তবে পরস্পরকে লিখতেন তারা সবসময়ই ।  মাঝে মাঝে ফ্যানি এসে কিটসের জানালার পাশ দিয়ে হেঁটে যেতেন ।  তাদের মধ্যকার সম্পর্ক নিয়ে অনেক ধরনের গল্পগাঁথা চালু আছে ,  BRIGHT STAR নামের এক সিনেমাও নির্মিত হয়েছে সেই দিনগুলোর উপরে ।  

স্বাস্থ্যগত কারণেই কিটস একাধিক জায়গায় ভ্রমণ করেন ,  এবং শেষে যক্ষ্মা থেকে রক্ষা পাবেন এই আশায় ইতালি গমন করেন ।  মৃত্যুর আগ পর্যন্ত ফ্যানি সবসময়ই কিটসের অপেক্ষায় ছিলেন ।   শুধু তাই না কিটসের মৃত্যুর পরের ছয় বছর ফ্যানি সবসময়ই শোকগ্রস্তা মহিলার পোশাক পরে থাকতেন ।  কিটসের বোন ফ্রান্সেসের সাথে তার সখ্যতা এতই বেশী হয় যে তারা এই বাড়ীতেই থাকতেন ,  দুই নারীই হয়ত পরস্পরকে শোকপ্রকাশের শ্রেষ্ঠ মানুষ বলে ভেবেছিলেন ।  কিটসের মৃত্যুর এক যুগেরও পরে ফ্যানি অবশেষে বিবাহবন্ধনে আবদ্ধ হন , অনেক পরে কিটসের জীবনী লিখতে তিনি মূল্যবান তথ্য এবং কাগজ যোগান দেন ,  বিশেষ করে কবি শেলীর স্ত্রী মেরি শেলির  (  ফ্রাঙ্কেনস্টাইনের  রচয়িতা )  কিছু চিঠিপত্রে জানায় যায় কিটস জীবনের শেষ দিনগুলোতে উম্মাদ হয়ে গিয়েছিলেন ,  কিন্তু ফ্যানির কাছে প্রাপ্ত চিঠি এবং অন্যান্য গুরুত্বপূর্ণ  তথ্য ঘেঁটে এমন কোন ঘটনার হদিশ পাওয়া যায় না ।  
 বাড়ীটির কিছুটা অদলবদল ঘটলেও বেশ কিছু  কক্ষ আগের মতই আছে ,  বিশেষ করে  হলওয়ে ,  ফ্যানি ব্রাউনের কক্ষ ,  কিটসের পার্লার ।  


সবই কামরায় অত্যন্ত সুসজ্জিত ।  দেয়ালে ঝুলছে নানা চিত্রকর্মে যাদের বিষয়বস্তু কিটস ।  দুঃখজনক ভাবে মৃত্যুর পরেই জীবিত অবস্থার চেয়ে কোটি কোটি গুণ খ্যাতির সুবাস ছড়িয়ে পড়ে সারা বিশ্বে কিটসকে নিয়ে ,  রোমান্টিক কবিতার প্রতিভু হয়ে ওঠেন অকালেই ঝরে যাওয়া এই কবি ।  
একাধিক বইতে তার সাক্ষর দেখা গেল ,  বিশেষ করে শেক্সপীয়ারের সংগ্রহে । 


 আছে তার সেই আংটি যা দিয়েছিলেন বাগদত্তা ফ্যানিকে ।  

দুইতলায় দুইটি শোবার কামরা ,  দুইটিতেই সুসজ্জিত বিছানা ,  অপেক্ষাকৃত ছোট ঘরটিতেই কিটস থাকতেন ,  বড়টি বরাদ্দ ছিল চার্লস ব্রাউনের জন্য ।   গবেষণায় জানা গেছে কিটসের অবস্থানের সময়ে তার শয়ন কক্ষের দেয়ালের রঙ হালকা গোলাপি বর্ণের ছিল ,  এখন সেই রঙই ফিরিয়ে আনা হয়েছে ।  


 হায় নিষ্ঠুর পৃথিবী ,  যে কবি বেঁচে থাকার সময় কবিতা লেখার জন্য সংগ্রাম করে চলেছে একা একা ,  তখন কেউ ফিরেও দেখে নি ,   আর আজ তার ঘরের রঙ নিয়েও গবেষণা হয় শত বছর পরে ।  সকালে ঘুম ভেঙ্গে নিশ্চয়ই জানালার পাশে দাড়াতেন কিটস ,  এখন সেখানে কেবল নীল আকাশ আর সবুজ মহীরুহ দেখা যায় ,  তখনও কি তাই যেত ?  কবি কি সকালের রোদ মুখে নিয়ে গায়ক নাইটিংগেলের সন্ধান করতেন ?  

সেখানে ২৫ বছরে মৃত্যুবরণ করা কবিটির ডেথ মাস্ক রাখা আছে ,  যে স্বপ্নময় চোখে দুটো দিয়ে বিশ্ব দেখে কেবল সুন্দর দিয়েই জীবনকে ভরাতে চেয়েছিলেন কিটস ,  সেই পূর্ণ চোখ দুটো বোজা ,  কিন্তু মৃত্যুর করাল চিহ্নের বদলে একটা সৌম্য ভাবটাতে ছড়িয়ে আছে ,  নাকি আমরা কবিদের মৃত্যুকে সৌম্যভাবেই দেখতে ইচ্ছুক সবসময়ই ?  

 কেমন বিষণ্ণতা ছড়িয়ে আছে শোবার ঘরটাতে ,  তাই বেরিয়ে একেবারে নিচের বেসমেন্টে চললাম ,  ভাড়ার ঘরের সাথেই রান্নাঘর ,  টেবিলে সাজিয়ে রাখা আছে সেই আমলের নকল নাস্তা , 

কড়িকাঠ থেকে ঝুলিয়ে রাখা হয়েছে শিকার ।  

সিঁড়ি বেয়ে ওঠবার পথে দেয়ালে ঝুলতে দেখা গেল কিটস হাউসের বেশ কিছু পেইন্টিং ।    ১৯৩১ সালে ভবনটি কিটস জাদুঘরে রূপান্তরিত করা হয় ,  যদিও এর আগে বেশ কয়েকজন বিখ্যাত ব্যক্তি এই বাড়ীরই বাসিন্দা ছিলেন ,  কিন্তু আজ আর অন্যদের কথা নয় ।  



জাদুঘরের কর্মীকে জিজ্ঞাসা করলাম  কিটসের দেখা সেই নাইটিংগেল পাখি তো আর নেই ,  কিন্তু সেই পাম গাছটা নিশ্চয়ই আছে ,  যার নিচে বসে তিনি কবিতাটি লিখেছিলেন ,  সেটা কোথায় ?  একগাল হেসে পোড়ামুখো বলল -  সে গুলো সব মরে গেছে ,  অনেক আগের ব্যাপারতো ।  এখন যত গাছ দেখছ সবই অনেক পরে লাগানো !  
 বাড়ীর বাগানে কিছুক্ষণ ইতস্তত ঘুরে বেড়ানো হল ,  ভবনটির গায়ে লাল রঙের বিশেষ চিহ্ন চোখে পড়ল যা ১৮৯৫ সালে রয়্যাল সোসাইটি অফ আর্টস কতৃক দেওয়া হয়েছিল ,  অদ্ভুত ব্যাপার হচ্ছে ইংল্যান্ডে হয়ত এমন চিহ্ন খুব বেশী হলে গোটা বিশেক আছে ,  পরবর্তীতে এমন চিহ্নগুলো নীলবর্ণের করা হয়েছিল ,  এখনো তাই আছে ।   

কিটস কী আমাদের মতই এমন ঝকঝকে রোদ উঠলে সবুজ বাগানে পারচারি করতেন বিশুদ্ধ বাতাস বুকে হাঁপরে ভরে ?  নাকি আলো আঁধারেই শুয়ে থাকতেন চরম অসুস্থ অবস্থায় ?  জানি না ,  কোনদিন জানতেও পারব না ,  কিন্তু জানি তার ছিল অপরিসীম জীবনতৃষ্ণা ।  মৃত্যুর মুখোমুখি দাড়িয়েও জীবনকে সাথে  নিয়েই শেষ পর্যন্ত কলম নিয়ে সৃষ্টি সুখের উল্লাসেই মেতে ছিলেন ।   নাকি প্রবল অভিমান হয়েছিল তার অসুস্থতার উপরে ,  প্রেমিকার উপরে ,  ক্ষণস্থায়ী জীবনের উপরে ?    কেন জানি কিটস হাউসে অবস্থানের শেষ সময়ে ঘুরে ঘুরে সেই পঙক্তিটির কথা মনে আসছে যা কবি নিজের কবরের এপিটাফে লিখতে বলেছিলেন -  Here lies One Whose Name was writ in Water  ।   আসলেই কি তাই ?  কোন কিছুই কি কাল পরিক্রমায় চিরস্থায়ী নয় ?   

 ( এই পোস্টটি আমার বিলেতবাসী বন্ধু মরমী চৌধুরীর জন্য ,  তাকে অনেক অনেক ধন্যবাদ ঝমঝম বৃষ্টির মাঝেও গাড়ী ড্রাইভ করে কিটসের বাড়ী এবং আরও অনেক জায়গায় নিয়ে যাবার জন্য ।  ) 






আমার দেখা কিউবা




সবাই জানতে চায় কিউবার কথা ,  কেমন আছে সেখানকার অধিবাসীরা ,  কেমন চলছে সেখানের জীবনযাত্রা ।  জীবন কি পিছিয়ে গেছে সেখান না এগোচ্ছে বাকী বিশ্বের সাথে সমান তালেই ।  প্রায় একই কৌতূহল সবারই ,  যেমন একজন মার্কিনীর ,  তেমন একজন বঙ্গবাসীরও ।   আর এর পিছনে মূল কারণ কিন্তু সঠিক তথ্যের বিরল উপস্থিতি এবং অপর্যাপ্ততা । 
 বিশ্বের দুই প্রভাবশালী মহলের প্রোপাগান্ডা মেশিনের কবলে পড়ে ১০০ ভাগ বিপরীত তথ্যের স্রোতে আমরা জানতে পারি না সত্যটা ,  আমেরিকান প্রেসের কথা শুনলে মনে হয় গত ৫০ বছর ধরে কিউবা পৃথিবীর সবচেয়ে দরিদ্র রাষ্ট্র ,  সেখানে মানুষের অভাব নিত্তনৈমিত্তিক ,  ক্ষুধায় মৃত্যু তো প্রতিদিনকার ঘটনা ,  আবার সাবেক সোভিয়েত ইউনিয়নের প্রচার যন্ত্রের খবর পড়লে মনে হত কিউবা পৃথিবীর শেষ স্বর্গ ,  এখানকার প্রতিটি মানুষ হো চি মিনের মত একজন সাচ্চা বিপ্লবী ,  যাদের কাছে নিজের চেয়ে দেশ বড় ,  পরিবারের চেয়ে সমাজ বড় ।  এখন বিশ্বাস করি কোনটাতে ?  
বিশাল দ্বীপ দেশ কিউবা ,  মাত্র ১৫ দিনের এর একাংশই দেখা সম্ভব না ,  তারপরও চরকির মতে ঘুরে উল্লেখ যোগ্য কিছু জনপদসহ প্রায় অর্ধেকের বেশী দেখে ফেলেছিলাম আমরা ,  অবশ্যই সে দেখা গভীর কিছু নেই ,  আর এত অল্প দিনে এমন আশা করাও অন্যায় ।  তাই এই লেখাতে সেই তাড়াহুড়ো করে দেখা ও লেখার পক্ষপাতিত্ব অবশ্যই থেকে যেতে পারি ,  কিন্তু সেই অদেখা জীবন নিয়ে লিখতে দোষ কিসের !  
তবে একটা কথা প্রথমেই পরিষ্কার করে নেওয়া ভাল ,  মানুষ সবসময় সব কথাই বলে আপেক্ষিক হিসেবে বা তুলনা করে ,  যেমন আজ দারুণ রোদ  (  মানে গতকালকের তুলনায় )  ,  বেশ ভাল আছি  ( আগের তুলনায় )  তাই কিউবার সমাজ ব্যবস্থার সাথে অবশ্যম্ভাবী ভাবেই কোন না কোন দেশের তুলনা আসবে কিন্তু কোন দেশের - 
 আমি গিয়েছি ফিনল্যান্ড থেকে ,  ফিনল্যান্ড ২০১০ সালে নিউজউইক পত্রিকার হিসাব মতে বিশ্বের সবচেয়ে বসবাসযোগ্য দেশ নির্বাচিত হয়েছিল ,  কিন্তু সারা বিশ্বে স্ক্যান্ডিনেভিয়ার ৪ টি দেশের ব্যাপার খানিকটে আলাদা ,  এদের বিশাল দেশ ,  জনসংখ্যা অতি অল্প ,  জনসংখ্যা বৃদ্ধির হারও খুব কম ,  এদেশগুলোতে বসবাসরতরা জানেন এইখানেই প্রকৃত গণতন্ত্র বা মুক্ত সমাজতন্ত্র  (  সোশ্যালিজমের চর্চা হয়ে আসছে অনেক বছর ধরে নির্বাচিত সরকারের মাধ্যমেই )  ,  মানুষের মত প্রকাশের অধিকার অত্যন্ত বেশী ,  সেই সাথে দুর্নীতির হার সবচেয়ে কম ।  
তাই এই অঞ্চল না ,  কিউবার তুলনা আমি করব ৫ দশকের আগের কিউবার সাথে ,  তার প্রতিবেশী দেশসমূহ -  হাইতি ,  জ্যামাইকা ,  মেক্সিকো ,  যুক্তরাষ্ট্রের সাথে ।  এবং বারংবার বাংলাদেশের সাথে ,  কারণ প্রায় একটি দ্রাঘিমাংশে অবস্থানের পরেও কিউবা এবং বাংলাদেশ আমাদের গ্রহের দুই প্রান্তে উপস্থিত হলেও ,  বাংলা নামের দেশটাতে জীবনের অধিকাংশ সময় কেটেছে আমার ,  এই দেশটাকেই চিনি সবচেয়ে ভাল ভাবে । 

 জানিয়ে রাখি ,  কিউবায় দুই ধরনের টাকার প্রচলন বিদ্যমান ।  কিউবাবাসীদের জন্য কিউবান পেসো আর পর্যটকদের জন্য পরিবর্তনযোগ্য কিউবান পেসো ,  যাকে তারা বলে কনভারটিবল ,  বা কুপস ।  ট্যুরিস্টদের সব খরচ কুপসেই করতে হয় এবং তাদের জন্য যে কোন কিছুর খরচই স্থানীয়দের চেয়ে অনেক অনেক বেশী । 
প্রথমেই আসি ভিসার কথায় ,  কিউবার ভিসা প্রদানের নিয়ম পৃথিবীর যে কোন দেশের চেয়ে সহজ ,  কেবল পাসপোর্ট থাকলেই হয়  !  সবুজ পাসপোর্ট নিয়ে দেশ বিদেশে ভ্রমণের জন্য কি যে হাঙ্গামা পোহাতে হয় তা ভুক্তভোগী মাত্রই জানেন  (  মাত্র এই মাসেই পেরু আর মেক্সিকোর ভিসার জন্য কেবল আঙ্গুলের ছাপই নয় ,  পুলিশের কাছ থেকে নিজের নামে যে কোন অপরাধ নেই ,  এই সার্টিফিকেট পর্যন্ত তুলে দিতে হয়েছে !  )  ।  সেই দিক দিয়ে কিউবার ভিসা ভারতের ভিসার চেয়েও বিলিয়ন গুণ বেশী ঝামেলা মুক্ত ও সহজ ।  অ্যাম্বাসীতে যাবার মিনিট পনেরর মধ্যেই ভিসা মিলল হাতে - নাতে ।  কিউবার ভিসা অবশ্য পাসপোর্টে লাগিয়ে দেয় না ,  বরং দুই ভাগে ভাগ করা একটা কাগজ দেয় ,  একটি দেশটিতে নামার পরপর ইমিগ্রেশন অফিস রেখে দেয় ,  অন্যটি ফেরার সময় ফেরৎ দিতে হয় । 
সেই সাথে আগেই শুনেছিলাম বিশ্বের যে দেশটিতে লিঙ্গবৈষম্য ,  বর্ণবৈষম্যের স্থান সবচেয়ে কম তার নাম কিউবা ।  এয়ারপোর্টের ইমিগ্রেশন  অফিসারদের সবাইই ছিলেন নারী ,  এবং অধিকাংশই কৃষ্ণাঙ্গ নারী !  আচ্ছা ধরে নিলাম ,  পর্যটকদের আই ওয়াশের জন্য এমনটি ইচ্ছে করে রাখা হয়েছে ,  কিন্তু দেশটির আনাচে কানাচে ঘুরে কিন্তু এমনটি মনে হল না ,  স্বল্পবসনাদের সাবলীল আচরণ প্রমাণ করে নারীদের রক্ষায় আইন যেমন সচেষ্ট ,  তেমনি সচেষ্ট তারা নিজেরাও ।  


সেই সাথে হাভানা কার্নিভ্যালের  ছবি দেখে জনৈক পাঠক জানতে চেয়েছিলেন ,  সেখানে ইভ টিজিং কেমন হয়  ?  উত্তরে এখানে বলছি -  আমার জানা মতে সেখানে ইভ টিজিং শব্দটি অপরিচিত ।  
কিউবার মত সবুজে ছাওয়া দেশ অতি বিরল ,  মাইলের পর মাইল অবারিত অপাপবিদ্ধ নিষ্কলঙ্ক নিসর্গ ।  সেই সাথে প্রায়ই দর্শন মেলে বিশাল সব মহীরুহের ।  অনেক জায়গাতেই যেন বনস্পতির মিলন মেলা ।  এই ব্যাপারে এই স্থানীয়কে প্রশ্ন করতেই জানালো -  কিউবাতে  অনুমতি ছাড়া গাছ কাটার নিয়ম নেই !  কেউ লুকিয়ে চুরিয়ে গাছ কাটলেই পুলিশ এসে ধরে নিয়ে যাবে ! 

এক গোধূলির কথা তো সারা জীবন মনে থাকবে -  
ভিনিয়ালেসে এক বিকেলের ক্রান্তীয় ঝড়ের পরে আকাশের মনের ভার কেটে ঝকঝকে রোদ্দুরময় আকাশের  দর্শন পেয়ে বৈকালিক পদব্রজেই বাহির হলাম বুকে হাঁপর ভরে ঝুম বৃষ্টিপাতের পরে মাটি থেকে উঠে আসা সোঁদা গন্ধ নিতে ,  বাড়ীওয়ালা ডাক্তার রিডেলের ছোট্ট মেয়ে লাওরা আমাদের সঙ্গী নিয়ে গেল পাড়া বেড়াতে ,  নিসর্গ চারিদিকেই এখানে ।  গ্রামবাংলার মত ছোট পুকুরের চারপাশে নারকেল গাছের সারি ,  কচুক্ষেতের মতই এক সবুজ সব্জির ক্ষেত ,  পাশের বাঁশঝাড় থেকে ক্ষণে ক্ষণে ভেসে আসছে পদ্মনীল কালেম পাখির ডাক ,  সেই পাখি দেখার জন্য অপেক্ষা করতে করতেই দেখা হল স্থানীয় এক কিষাণের সাথে ,  ইয়া তাগড়া এক জোড়া মহিষকে গোধূলি বেলায়  জল খাওয়াতে নিয়ে এসেছে সেই পুকুরে বাড়ী ফেরার আগে ।  চোখাচোখি হতেই ,  সন্মান দেখিয়ে হ্যাটটা ঝুকিয়ে বলল বুয়েনোস তারদেস আমিগো  (  শুভ সন্ধ্যা ,  বন্ধু )   
তারপর বেশ অবাক করেই আমাকে ইংরেজি তাদের মহিষ দুটি দেখিয়ে বলল ,  মাই ট্র্যাক্টর ।  কারণ গ্রামাঞ্চলের মানুষেরা সাধারণত এখানে ইংরেজি বলে না যদি না তারা পর্যটন ব্যবসার সাথে জড়িত থাকে ,  এর পরে সে আমার সমগ্র জানা বিশ্বকে স্তম্ভিত ,  লজ্জিত ,  দুঃখিত করে আরও দুটি শব্দ বলল ইংরেজিতে ,  আমার নিজের কানকেই বিশ্বাস হল না যখন শুনলাম পায়ের বুটে লাল কাঁদা লেপটে থাকা কৃষক মুখে প্রভাত সূর্যের মত ঝলমলে হাসি নিয়ে বলল ,  ভেরি ইকোলজিক্যাল  !  
এখনো শুনি বাংলাদেশের শতকরা আশি ভাগ জমিই ধান ক্ষেত ,  আচ্ছা দেশের কথা ছাড়লাম -  পাশের অন্যান্য কৃষিপ্রধান দেশগুলি -  ভারত ,  নেপাল ,  থাইল্যান্ড ,  ভিয়েতনাম ,  ইন্দোনেশিয়া এমনকি খোদ চীনের কোটি কোটি কৃষকতো বাদই দিলাম ,  সেইসব দেশের দণ্ডমুণ্ডের কর্তা যারা ,  সেই মন্ত্রীদের ক , জনা ইকোলজিক্যাল বা পরিবেশবাদী শব্দটার আসল অর্থ জানে  ?  ? 

জানে না ,  এবং মানে না ।  সেই অস্তগামী সূর্যের চুরি যাওয়া আলোয় কিউবার এক নাম না জানা কৃষক আমাকে জানিয়ে দিল সারা গ্রহ ধবংসের দিকে স্বেচ্ছায় এগোলেও তারা এগোবে না  ,  তারা থাকবে এই পরিবেশবাদী প্রাচীন কিন্তু অজর ,  অমর ,  অক্ষয় প্রথা অবলম্বন করেই । 

যে কারণে তারা যেমন পরিবেশদূষণকারী যন্ত্রের সাহায্যে জমি মাড়াই করে না ,  ঠিক তেমনি জমিতে ব্যবহার করে না কোন কীটনাশক না রাসায়নিক সার ।  আর একবার এই ক্ষতিকারক তথাকথিত উচ্চ ফলনে সাহায্যকারী  এই রাসায়নিক দ্রব্যগুলো ব্যবহার করলে জমি যে অতি দ্রুত তার উর্বরতা হারিয়ে তাদের উপরই নির্ভর হয়ে পড়ে এর প্রমাণ বাংলাদেশ ।  

এর আগে তো বলেছিই তাদের জীব বৈচিত্র্য এবং সেটি রক্ষায় জনসাধারণের ভুমিকার পেছনে সরকারের শিক্ষানীতির অবদানের কথা ।  যে কারণে ,  কিউবা ছেলে বুড়োরা কেউই গিরগিটি হত্যা করে না ,  উপকারি প্রাণী বলে । 

 সেই সাথে সবচেয়ে বড় ম্যানগ্রোভ বনটি সরকার কিভাবে রক্ষা করেছে তা ছিল জাপাতার গল্পে । 
তথাকথিত তৃতীয় বিশ্ব বা উন্নয়নশীল বিশ্ব বললেই অবশ্যম্ভাবী ভাবেই আসে পথ শিশুদের কথা ,  দেশের সরকার আসে ,  যায় ,  কিছু  , মানুষের আঙ্গুল ফুলে কলা গাছ হয় ,  কিছু মেধাবী দরিদ্র মানবসন্তান কিছুটা সাচ্ছল্যের মুখ দেখে মেধা বিক্রি করে ,  কিন্তু কচুরিপানার মত শেকড়হীন এই শিশুসমাজের ভাগ্যের কালো আকাশে পরিবর্তন আসে না কোন ।  টোকাইরা বড় হয়ে জড়িয়ে পড়ে অপরাধজগতে ,  না হয় বেছে নেয় শ্রম বাজারে আধুনিক দাসত্বের জীবন ।  যারা বলে ভারত দুর্দান্ত গতিতে অর্থনৈতিক উন্নতি করছে ,  বিশ্বের সবচেয়ে ধনী ১০ ব্যক্তির মধে একাধিক ভারতীয় ,  মুম্বাই -  দিল্লীর ঠাটবাটই আলাদা ।  কিন্তু চোখ খুলে তাদের দেখতে বলি ,  দিল্লী ,  কোলকাতা ,  মুম্বাইতে নতুন চকচকে গাড়ীর চেয়ে নিযুত গুণ বেশী অনাহারে শীর্ণ আজন্ম দুঃখ লেপটানো মুখে সারি সারি পথশিশুরা । 
 এত কথা বলার একটাই কারণ ,  কিউবাতে পথশিশুদের কোন অস্তিত্ব নেই  !  এটি কোন রূপকথার স্বর্গরাজ্য নয় ,  কিন্তু মাত্র কয়েক দশকের গৃহীত ব্যবস্থার ফলে সব শিশুর অন্ন ,  বস্ত্র ,  বাসস্থান ,  চিকিৎসা ,  শিক্ষার ব্যবস্থা নিশ্চিত করা হয়েছে শতকরা একশ ভাগ ।  তাদের দেখবেন না কেউ কিউবার কোন অজগ্রামে বা অট্টালিকাময় মহানগরীতে ।  
আসি নিরাপত্তার কথায় -  কিউবার রাজধানী হাভানা কেবলমাত্র ওয়েস্ট ইন্ডিজের নয় ,  উত্তর বা মধ্য আমেরিকার নয় ,  ল্যাতিন আমেরিকার নয় ,  বরং সমগ্র আমেরিকার নিরাপদতম মেট্রপলিটন শহর ।  এখানে এমন কোন জায়গা নেই যেখানে পর্যটকদের একলা চলাচল করতে নিষেধ করা হয়েছে !   আমি নিজেই গলায় দামি ক্যামেরার সাথে তারচেয়েও দামি লেন্স এঁটে যত্রতত্র ,  যখন তখন ঘুরে বেরিয়েছি ,  রাতের আধারেও ,  এই সাহসটা ঢাকাতে কোনদিনই করব না ।  

একজন অবশ্য জানালো ,  কিউবা আর আগের মত নেয় ,  কমাস আগে সান্তিয়াগো দ্য ক্যুবাতে  (  অন্যতম বৃহত্তম শহর ,  কবি হোসে মার্তির জন্মস্থান )  সুইডিশ এক দর্শনার্থীর ক্যামেরা ছিনতাই হয়েছে ছুরির মুখে ।  আমি বললাম ,  আরে বাবা ,  তোমাদের এই দ্বীপ দেশে বছর ২০ লক্ষ  পর্যটক আসে !  ২০টা এমন ঘটনা ঘটতেই পারে !  যাও না কিউবার প্রতিবেশী দেশগুলোতে -  হাইতি ,  সেন্ট ডমিনিক কিংবা জ্যামাইকায় !  কিছু না হারিয়ে ,  নিজের কাপড় নিয়ে ফিরতে পারলেই যেখানে খুশি হয় মানুষজন ।  


কেমন ছিল ফিদেল ক্যাস্ট্রোর আগের কিউবা ?   স্পেনের কাছ থেকে সশস্ত্র সংগ্রামে স্বাধীনতা লাভের পরপরই আমেরিকার অপরাধজগতের শীর্ষ নেতা এবং রাজনীতিবিদদের এক ধরনের উপনিবেশেই পরিণত হয়েছিল কিউবা ,  তাদের অঙ্গুলি হেলনেই সরকারে বসত তাবেদার উর্দি পরা সামরিক শাসক  (  গডফাদার চলচ্চিত্রের ২য় পর্ব দেখতে পারেন )  ।  দেশে ছিল প্রচুর পানশালা ,  অভিজাত হোটেল ,  ক্যাসিনোর ছড়াছড়ি আর বরাবরের মতই সক্রিয় অপরাধচক্র ।  সস্তা মদ ,  নারী মাংস আর মাদকের বাজারের সাথে সাথে চোরাচালানের কেন্দ্রবিন্দুতে পরিণত হয়ে ছিল দ্বীপটি ,  সমস্ত ক্ষমতা আর সম্পদ কুক্ষিগত হয়েছিল গুটিকয় পরিবারের হাতে । 

 মাঝে মাঝেই গর্জে উঠেছে আমজনতা ,  কিন্তু বুলেট ,  বুট আর নির্বাসন দিয়ে স্তব্ধ করার চেষ্টা চলেছে সর্বদাই ,  সেই গল্প বলেছিলাম কিউবার বিপ্লবের জাদুঘরে ।   শিক্ষার হার ছিল তথৈবচ ।  চিকিৎসার বালাই ছিল আর দশটি অনুন্নত দেশের মতই ।  সোজা কথায় দেশটা ছিল মার্কিনীদের শুঁড়িখানা আর বেশ্যাখানা ।    
ফিদেল আর তার আদর্শে উজ্জীবিত অনুসারীদের হাতে নিশ্চয়ই আলাদীনের চেরাগ নেই ,  কিন্তু কি জাদু বলে একরত্তি এই দেশটি বিশ্বের সবচেয়ে শক্তিশালী রাষ্ট্রগুলোর সার্বক্ষণিক অসহযোগিতা ও বিরোধিতা স্বত্বেও আজ তারা শিক্ষা ,  চিকিৎসা ,  বাসস্থানের সুবিধা প্রদানের ক্ষেত্রে সমগ্র আমেরিকার শীর্ষ স্থানটি  দখল করে আছে জানতে ইচ্ছা করে ,  বুঝতে ইচ্ছে করে ।  

আগেই বলে নিচ্ছি ,  আমেরিকার বিরোধিতা করবার জন্য এই লেখাটি নয় ,  বিশ্বের আর দশটি দেশের সরকারের মত আমেরিকারও বহু ভাল কাজ রয়েছে ,  তেমন রয়েছে ছাপা অযোগ্য অনেক নিন্দনীয় অপরাধ ।  পাঠকরা কিন্তু একটু চিন্তা করলেই বুঝতে পারবেন আজকের বিশ্বের আমেরিকা বা ইসরায়েলের মত মহা শক্তিধর রাষ্ট্র না থাকলেই কিন্তু রাষ্ট্র বিশেষের হানাহানি বা মোড়লপনা বন্ধ হত না ,  কোন না কোন দেশ এই জায়গা দখল করে তাদের দখলদারিত্ব ভিন্ন ভাবে ঠিকই চালিয়ে যেত ।  আপনারা কি মনে করেন চীন যদি ভবিষ্যৎ বিশ্বের কর্ণধার হয় ,  অবস্থা এর চেয়ে ভাল হবে ?   
ক্ষমতার ব্যপারটা দুঃখজনক ভাবেই আলাদা ,  অন্যদের কাছে যাব না ,  নিজেদের কথাই বলি -  বাংলাদেশ আন্তর্জাতিক প্রেক্ষাপটে অতি দুর্বল একটা দেশ ,  জাতিসংঘে সেনা পাঠানো বাদে আমাদের কোন অস্তিত্বই নেই বহির্বিশ্বের রাজনিতিতে  (  আমাদের রাজনীতিবিদ আর তথাকথিত তৈলমর্দনকারী বুদ্ধিজীবীদের কথায় ভুলেন না কোন সময় )  ,  সেই আমরাই আমাদের দেশে সংখ্যাগরিষ্ঠ বলে  প্রায় মানুষই মনে করি না পাহাড়ে সমতলে বসবাসকারী পঞ্চাশটির উপরে আদিবাসী গোত্রকে !  কোন সময়ই শিক্ষিত মানুষেরাই চিন্তা করে না ,  একজন চাকমা ,  মারমা ,  বনযোগী শিশুর মাতৃভাষায় শিক্ষালাভের প্রয়োজন আছে !  মোদ্দা কথা ,  ক্ষমতার কাঙ্গাল সব রাষ্ট্রযন্ত্রই ,  সবাইই চাই অন্যের মাথায় ছড়ি ঘোরাতে ,  
আজ আমরা বুশ - ওবামার দোষ দিয়েই যাচ্ছি ,  অবশ্যই তারা অপরাধী ,  কিন্তু সেই সাথে যেন একটু চিন্তা করে দেখি একজন সাদ্দাম ,  গাদ্দাফি ,   মোবারক ,  কিম জং ইল আমেরিকার রাষ্ট্রপতির তুলনায় ২  %  ক্ষমতা না থাকলেও যে তান্ডবলীলা চালিয়েছে নিজের দেশবাসীর উপরে ,  ১০০ %  ক্ষমতা বিশেষত বিশ্বশাসনের ক্ষমতা থাকলে কি যে হত ভাবতেও ভয় হয় । 
আসি চিকিৎসার কথায় ,  যারা বিশ্বখ্যাত চিত্রপরিচালক মাইকেল মুরের সিকো  তথ্যচিত্রটি দেখেছেন তারা ভালই অবহিত আছেন কিউবার চিকিৎসা ব্যবস্থা নিয়ে ,  যারা দেখেন নাই তাদের জন্য বলি কিউবায় আছে বিশ্বের সেরা চিকিৎসা ব্যবস্থা ।  প্রতিটি নাগরিকের সমান অধিকার হাসপাতালগুলোতে ,  এবং জনসংখ্যা প্রতি বিশ্বের সবচেয়ে বেশী ডাক্তার কে দুটি দেশে সবচেয়ে বেশী তার একটি কিউবা ,  অন্যটি ইসরায়েল  (  এই প্রসঙ্গে বলতেই হয় ইসরায়েল কোন রাষ্ট্র নয় ,  এটি একটি ক্ষুদে পৃথিবী ,  সারা বিশ্ব থেকে ইহুদী ধর্মাবলম্বীরা চাইলেই ইসরায়েলে যেয়ে বসতি স্থাপন করতে পারেন ,  তাদের অনেকেরই ডাক্তার বা দক্ষ পেশাজীবী হয়ে ওঠার ইতিহাস অন্য দেশের পয়সায় ,  শ্রমে ।  কিউবার সাথে তাদের তুলনা কোনভাবেই হয় না ।  
এবং কিউবা সম্ভবত পৃথিবীর একমাত্র দেশে যারা ডাক্তার রপ্তানি করে থাকে ,  আমাদের আশ্রয় প্রদানকারী একাধিক বাড়ীতে দেখাছিলাম সেই পরিবারের সদস্য ডাক্তার হিসেবে ভেনেজুয়েলা বা অন্য দেশে কর্মরত ।  এবং আরও আশার কথা ,  আগামী ৫ বছরের মাথায়ই এই মোট ডাক্তারের সংখ্যা প্রায়  দ্বিগুণ হতে যাচ্ছে ।  এই প্রসঙ্গে বলি ,  আমেরিকা ,  ইংল্যান্ডসহ বিশ্বের তথাকথিত ধনী রাষ্ট্রগুলো কিন্তু বিশ্বের যে কোন অঞ্চলে বিপর্যয়ের পরে ঔষধ ,  খাবার অন্যান্য ত্রান সামগ্রী পাঠালেও ডাক্তার পাঠাতে সক্ষম হয় না ,  কারণ তাদের নিজেদের নাগরিকদের জন্যই পর্যাপ্ত ডাক্তার নেই । 
সেই সাথে এদের গড় আয়ু দুই আমেরিকা মহাদেশ মিলিয়ে সবচেয়ে বেশী ,  মহিলাদের ৮২ ,  পুরুষদের ৭৬  !  এবং কেবল টিকে থাকা নয় ,  সুস্বাস্থ্য নিয়ে বেঁচে থাকা ! 

এমন উন্নতি কি করে সম্ভব হল মাত্র কয়েক দশকে  ! 
২০০৬ সালে  WWF   (  World Wildlife Fund )   এর জরিপে বিশ্বের সেরা sustainable দেশ   (  এর যথার্থ বাংলাটি জানা নেই )  হিসেবে নির্বাচিত হয় ,  সত্য কথা বলতে একমাত্র সাসটেইনেবল দেশ হিসেবে  প্রশংসা কুড়ায় সকলের ।  এখানে বলা হয়েছিল ,  তথাকথিত ধনী দেশগুলোর জনসাধারণ প্রয়োজনের এত অতিরিক্ত সম্পদ অপব্যয় করে যে পরিবেশের ক্ষতি হয়  মারাত্নক ,  আবার দরিদ্র দেশগুলোতে বিশেষ করে আফ্রিকা ও এশিয়ায় ,  জনগণের নুন্যতম মৌলিক অধিকারও সংরক্ষিত হয় না  ।  কিউবা এর একমাত্র ব্যতিক্রম !  আশ্চর্যজনক ভাবে ,  এরা পরিবেশ রক্ষায় যেমন অগ্রগামী ,  ঠিক তেমনি সচেষ্ট জনগণের মৌলিক অধিকার রক্ষায় ,  কিন্তু প্রয়োজনের অতিরিক্ত অপব্যয় রোধে ।   

হাভানার বেশ নামী এক ক্রিকেট দলের কোচের সাথে আলাপচারিতার সৌভাগ্য হয়েছিল ,  জেনেছিলাম কিউবায় ক্রীড়াকে পেশা হিসেবে নিয়ে অর্থ উপার্জনের কোন সুযোগ নেই ।   যে যে ভাবেই নিন আমি এটা প্রচণ্ড ভাবে সমর্থন করি  (  যদিও  অনেক কাঠ খড় পুড়িয়ে ,  বহু দিনের সঞ্চয় উড়িয়ে দু - দুবার ফুটবল বিশ্বকাপ দেখতে যাওয়া আমার মুখ এই কথা হয়ত মানায় না ,  কিন্তু নিজে করলেই যে ঠিক এমন কথা কে বলেছে !   )  একটু ভেবে দেখুন -  সমাজের কি উপকারটা করে যে কোন ক্রীড়াবিদরা  !  ক্রীড়াবিদ মানেই  বিনোদনদানকারী ,  যার  কসরত বা সামর্থ্য দেখে উল্লসিত হবে দর্শকরা । 
 নোবেল বিজয়ী দক্ষিণ আফ্রিকার সাহিত্যিক নাদিন গার্ডিমার যেমন বলেছিলেন স্বদেশে আয়োজিত বিশ্বকাপ নিয়ে -  ফুটবল বিশ্বকাপ খুব ভাল সার্কাস ,  এর প্রয়োজন আছে কিন্তু সমাজের কি কাজে আসে এত ব্যয়বহুল অনুষ্ঠান বা স্টেডিয়ামগুলো !  বন্ধুরা ,  একটু চিন্তা করে দেখুন ,  ক্রীড়াবিদরা সমাজের অতি প্রয়োজনীয় না বলেই হয়ত ইতিহাস তাদের মনে রাখে না ,  যেমন প্রাচীন অলিম্পিকে নিশ্চয়ই অনেক নামকরা ,  চতুর্দিকে সন্মান ছড়ানো ক্রীড়াবিদ ছিলেন ,  তাদের কারো নাম কি আমরা জানি !  জানি না ,  কিন্তু আমরা মনে রেখেছি হোমার নামের এক অন্ধ ভিখারিকে ,  ইশপ নামের এক ক্রীতদাসকে । 
  আজকের পৃথিবীতেই যারা ফুটবল ,  ক্রিকেট ,  হকি ,  সাঁতার ,  টেনিস -  অসংখ্য খেলা দিয়ে বিশ্ব মাতিয়ে রাখছেন ,  তারা কি মাত্র কয়েক বছরের মাঝে বিস্মৃতির দেয়ালে চাপা পড়ে যান না !  তারা কি দিয়ে যান আমাদের সমাজকে ,  মানব সভ্যতাকে !  একজনে লিওনেল মেসি বা ক্রিস্তিয়ানো রোনালদো না থাকলে কি খুব ক্ষতি হয়ে যেত আমজনতার নাকি ক্ষতি হত এই খেলাকে কেন্দ্র করে প্রতিদিন বিলিয়ন ডলারের জুয়ার আয়োজন করা মাফিয়া চক্রের !   বাংলাদেশের মত দেশে কোন হিসেবে একজন আশরাফুল বা সাকিব আল হাসান কাড়ি কাড়ি টাকা আয় করে কেবল মানুষদের কয়েক মুহূর্তের বিনোদন দিয়ে ,  আমরা কি আসলেই বিনোদন পাচ্ছি ,  না এটি আমাদের উপরে একটি মহলের চাপিয়ে দেয়া ব্যবস্থা যারা ধোঁয়া তুলে  Eat Criket ,  Drink Criket   নামে !  
 কিউবান সরকারের এই ব্যাপারে দর্শন অত্যন্ত স্বচ্ছ ,  ক্রীড়াকে ক্রীড়া হিসেবেই নাও ।  ক্রীড়া প্রতিযোগিতায় যাও দেশের প্রতিনিধি হিসেবে ,  সন্মান কুড়িয়ে নেও পারলে জয়ী হিসেবে ,  কিন্তু তুমি সমাজের একটি অংশমাত্র ,  বিজয়ী হলেই ধরা কে সরা জ্ঞান কর না !  কিন্তু তাদের উৎসাহতো ঠিকই আছে দক্ষ ক্রীড়াবিদ গড়ার ক্ষেত্রে -  বিশ্বের সর্বকালের অন্যতম সেরা মুস্টিযোদ্ধা ,  তিন তিন বার অলিম্পিকে সোনা জয়ী ফেলিক্স সাভোন এই দ্বীপদেশেরই নাগরিক ,   তাদের  ভলিবল দলের লড়াকু মনোভাবের জন্য সমর্থনের অভাব হয় না কখনোই ,  সবচেয়ে বড় কথা কোন বহুজাতিক কোম্পানির অর্থায়ন ছাড়াই  এক লক্ষের উপরে নিয়মিত ক্রীড়াবিদ রয়েছে কিউবার ,  কেবলমাত্র বিনোদনের টানে ,  খেলার আকর্ষণের টানে ।  
কিছুই কি খারাপ চোখে পড়েনি কিউবায় স্বল্পকালীন অবস্থানের সময় !   দেখুন ,  আপনি যদি ভাল খুজতে চাল তাহলে ভাল পাবেনই ,  আর খারাপ চাইলে সে তো আরও বেশী সহজ ।  
কিউবাতে সবচেয়ে বেশী বিরক্ত লেগেছে হাভানার অনেক জায়গাতে লোকজনের সিগার কেনার জন্য আহ্বান ,  শালীনতা বজায় রেখেই ,  কিন্তু বারংবার  ,  ঐ বন্ধু ,  চুরুট কিনবে নাকি ,  শুনতে কার ভাল লাগে  ! 
সেই সাথে একমাত্র হাভানাতেই  বেশ কজনের সাথে পরিচয় হল ,  যারা যেচে এসে পথ দেখিয়ে শেষে একটাই গল্প ফেঁদে বসে -  বাড়ীতে দুগ্ধপোষ্য শিশু আছে ,  দুধ কেনার পয়সা নেই ,    যৎসামান্য দান চায় দুধ কেনবার জন্য !  অন্য কোন শহরে এমনটা হয় নি ,  কিন্তু হাভানায় এত বেশী বার ঘটতে লাগল ,  শেষের দিনগুলোতে কেউ নিজে থেকে সাহায্য করতে এগিয়ে এলেই এড়িয়ে যাবার চেষ্টা করতাম ।  
আমাদের আশ্রয়দাতা একজন বিশেষজ্ঞ ডাক্তার বলেছিলেন ,  দেখ আমাদের বেতন খুব কম ।  কত বেতন ?  ৩০ ডলার  !  খুবই শঙ্কার কথা ,  অন্য দেশে যেখানে কয়েক হাজার ডলার কমপক্ষে তার বেতন হবে সেখানে স্বদেশে মাত্র ৩০  !  জিজ্ঞেস করলাম ,  কিউবার রাষ্ট্রপতির বেতন কত -  জানা গেল সেই ৩০ ডলার !  ! 
তারপর বললাম ,  তাহলে আফসোস করছ কেন !  তোমার আর রাষ্ট্রপ্রধানের তো একই বেতন ,  আর তোমার বাচ্চাদের শিক্ষা ,  চিকিৎসা যাবতীয় সবকিছুর ভার তো রাষ্ট্রের !   সে সবজান্তার ভঙ্গিতে মাথা দুলিয়ে বলল ,  আরে বাবা ,  বুঝতে চেষ্টা কর !  আমাদের জীবন ধারনের প্রয়োজনীয় সবকিছুই সরকার দিয়েছে ,  কিন্তু আমারও তো ইচ্ছে করে একটা গাড়ীর মালিক হতে ,  তোমাদের মত ক্যামেরা গলায় ঝুলিয়ে বিদেশ ঘুরতে !   এটা তো এইদেশে সম্ভব না !   (  স্থানীয়দের জন্য ভ্রমণ প্রায়শই অকল্পনীয় ,  সেই পরিমাণ অর্থ উদ্বৃত্ত থাকে না কখনোই  ) 

 আমার মনে হয়েছে কিউবার তরুণ প্রজন্ম এই মতের অনুসারি ,  সরকারের আদর্শের বিরুদ্ধে তারা নয় ,  কিন্তু তারা দেখে  চুপিসারে আমেরিকা পাড়ি দেওয়া প্রতিবেশী বা আত্মীয় বছর কয় পরপর এসে চোখের সামনে দামি গাড়ী  হাকিয়ে ,  ঝলমলে পোশাক পরিধান করে ,  গলায় সোনার চেন ঝুলিয়ে ঘুরে বেড়ায় ।  সে বিপ্লবের বিরুদ্ধে নয় কিন্তু তারও ইচ্ছে করে দরকার হলে আমেরিকায় যেয়ে বাথরুম ঘষে হলেও নিজের একটি গাড়ীর মালিক হতে ।  
এক বাড়ীর মালিক জানালেন যেহেতু কিউবার সব অফিসে বেতন নির্দিষ্ট ,  যে পরিমাণই কাজ কর ,  তাই মানুষের স্বতঃস্ফূর্ত ভাবে কাজের প্রতি নজর কম ,  অনেকেই দায়সারা ভাবে অফিসে যায় অনেক দেরী করে ,  কোনমতে সময়টুকু পার করে চলে আসে ।   এখানেই ঘুরে ফিরে আসে সেই মানবজাতির মজ্জাগত স্বার্থপরতার কথা ,  ম্যাকিয়া ভেলির রাজকুমারের মত লাভের লোভ দেখিয়েই কাজ করিয়ে নেওয়া যায় অধিকাংশ মানুষকে ,  আদর্শের বাণী আটকে থাকে বইয়ের পাতায় । 
ভিনিয়ালাসের এক তামাক চাষি জানিয়েছিলেন উৎপাদিত ফসলের ৯০  %  সরকারকে দিতে হয় তার ,  যে কারণ উৎপাদন বাড়াবার তাগিদ পায় না সে ভিতর থেকে ।  আমি বলেছিলাম -  জমির মালিক কে ?  রাষ্ট্র !  আচ্ছা ,  বীজ ,  জৈব সার  ,  সেচ ব্যবস্থার টাকা দেয় কে ?  সরকার !  আচ্ছা  ,  কোন কারণে যদি দুর্ঘটনায় ফসল ধ্বংস হয়ে যায় ,  তাহলে ?  উত্তর -  তাহলে আর কি !  সরকার আমাদের দেখভাল করবে  ! 
আরে বাবা ,  এত বিপদে সরকার পাশে দাঁড়াবে ,  তো তাকে ফসলের ভাগ গিতে তোমার সমস্যা কি !  কিউবাতে প্রচলিত ব্যবস্থার সমালোচনা অনেকে করলেও কেউ বলেনি ফিদেল বা তার মন্ত্রী পরিষদের কেউ দুর্নীতি করে অর্থ সম্পদ গড়েছেন ,  বা সেখানকার পুলিশ আর রাজনীতিবিদরা দুর্নীতিবাজ !  !  
হ্যাঁ ,  দুর্নীতি আছে সেখানে ,  সর্বত্রই ,  কিন্তু অন্য ধরনের ।  যা চোখে পড়েছে প্রতিদিন ।  কোন দিন এক হাত লম্বা লবস্টার খেতে চেলাম ,  ব্যস রাতে পাতে হাজির ।  কোথা থেকে এল ?  স্থানীয় কোন জেলে ধরে ছিল সকালে ,  খবর পেয় দিয়ে গেল ।  কিন্তু সরকারকে বা তার প্রতিনিধিদের জানাবে না ।  জানালে রাষ্ট্রের অংশ দিতে হবে যে  !  এমন ভাবে ,  সাধারণ জনগণের বিশাল অংশ -  মাছ ,  মাংস ,  মুরগী ,  চাল ,  শিম  এমনকি হোটেলের কক্ষ নিয়ে পর্যন্ত অন্য ধরনের চোরাকারবারি চালিয়েই যায় । 
টিকবে কি কিউবার এই সাম্যবাদী সমাজব্যবস্থা ,  যেখানে সবাই সমান অধিকারের অধিকারী !  মনে হয় না ,  কারণ বিশ্বের অধিকাংশ মানুষ একভাবে চিন্তা করে না ,  কারণ মানুষ জন্মগত ভাবেই অত্যন্ত স্বার্থপর প্রাণী ।   আমাদের সামনে আদর্শ হিসেবে দাড়িয়ে থাকেন একজন চে আর্নেস্তো গুয়েভারা ,  আর্জেন্টিনায় জন্ম গ্রহণকারী অসাধারণ প্রতিভাবান এই ডাক্তার দূর দেশ কিউবার জন্য  জীবনপাত করে লড়াই করে দেশটিকে আসল স্বাধীনতা দান করলেন ,  দেশটির মন্ত্রী এবং কেন্দ্রীয় ব্যাংকের গভর্নর হলেন ।  কিন্তু তার আদর্শচ্যুত হলেন না ,  নিজেকে আমজনতার একজন মনে করেই সপ্তাহে ৬ দিন দাপ্তরিক কাজের পরও ছুটির দিনে আঁখ ক্ষেতে বা চিনির কলে মজুরের কঠোর পরিশ্রম করতেন স্বেচ্ছাশ্রমের অংশ হিসেবে  (  কিউবায় সাপ্তাহিক ছুটির দিনে ,  রবিবারে কে কেউ নানা ধরনের স্বেচ্ছাশ্রমে অংশ নিতে পারেন ,  যেমন শহরের রাস্তা পরিষ্কারের কাজে  )   এবং অন্য মন্ত্রীদেরও এই ব্যপারে অংশ নিতে উৎসাহিত করতেন ।  কিন্তু ফল হল বিপরীত ,  কিউবান অনেক প্রভাবশালী ব্যক্তিরাই রুখে দাঁড়ালেন এর বিরুদ্ধে !  জানালা ,  বিপ্লব সফল করেছি ,  এই অনেক ,  এখন বিশ্রামের সময়  !  এই শ্রমপাগল আর্জেন্টাইনের মন্ত্রে মেতে ওঠার সময় আমাদের নেই ।   যে চে   অসুস্থ সন্তানকে মন্ত্রী থাকা অবস্থায় গাড়ীতে করে ডাক্তারের কাছে নিয়ে যাবার জন্য স্ত্রীর আবেদনের প্রেক্ষিতে বলেছিলেন  ,  আমাকে গাড়ীর তেল দেওয়া হয় কেবলমাত্র দাপ্তরিক কাজে জন্য ,  ব্যক্তিগত বা পারিবারিক কাজে ব্যবহারের জন্য না ।  আর আমার সন্তান অসুস্থ হলে কিউবার আর দশ জন শিশু যেভাবে ডাক্তারের কাছে যায় ,  সেও সেই ভাবেই যাবে  !   
 কিন্তু বিশ্বের কয় জন মানুষ এই ভাবে সত্যিকারের সাম্যবাদে বিশ্বাস করেন ও ব্যক্তিগত জীবনে তার প্রতিফলন ঘটান ?  ?  ?  মুশকিল টা এইখানেই ,  অধিকাংশ মানুষই ঘটান না ,  যে কারণে এই মহান মানুষদের অর্জনগুলো সময়ের সাথে সাথে প্রশ্নসাপেক্ষ হয়ে যায় । 
প্রিয় বন্ধু কানাডার প্রয়াত প্রধানমন্ত্রী Pierre Trudeauর অন্ত্যেষ্টিক্রিয়ায় অংশ নেবার পর ২০১০ সালে  এক সাক্ষাৎকারে আমন্ত্রণ জানানো হয় ফিদেল কাস্ত্রোকে টেলিভিশনে ,  অত্যন্ত প্রাসঙ্গিক ভাবেই সেইখানের প্রথম চারটি প্রশ্নোত্তর এখানে দিলাম - 
১ম প্রশ্ন -  মিঃ প্রেসিডেন্ট ,  আপনার কি মনে হয় না কিউবার অর্থনীতি অত্যন্ত খারাপ অবস্থার সম্মুখীন ? 
ফিদেল -  অবশ্যই ।  আমি জানি আমরা অত্যন্ত খারাপ অবস্থার মধ্য দিয়ে যাচ্ছি ,  কিন্তু এটা মনে রাখতে হবে বিশ্বের সবচেয়ে সম্পদশালী ও শক্তিশালী রাষ্ট্রটি  আমাদের সাথে সকল ধরনের বাণিজ্যের উপরে নিজেধাজ্ঞা আরোপ করেছে গত কয়েক দশক ধরে এবং আমাদের উৎপাদিত সমস্ত পণ্য বিশেষ করে চিনির সবচেয়ে বড় ক্রেতা সাবেক সোভিয়েত ইউনিয়ন আর টিকে নেই ,  কাজেই সঙ্গত কারণেই আমাদের অর্থনীতি সাময়িক ভাবে খারাপ সময়ের মধ্য দিয়ে যাচ্ছে । 
২য় প্রশ্ন -   কিউবায় অনেক রাজনৈতিক  বন্দী ,  কেন  ? 
ফিদেল -   ঠিক বলেছেন ।  দেখুন ,  বিশ্বের যে কোন দেশে সরকারের বিরুদ্ধে ষড়যন্ত্র বা রাষ্ট্রের বিরুদ্ধে ক্ষতিকর কাজে জড়িত থাকার প্রমাণ পাওয়া গেলে সেই ব্যক্তি বিশেষের বিরুদ্ধে সবসময়ই শাস্তিমূলক ব্যবস্থা নেওয়া হয় ,  কোন দেশই এর ব্যতিক্রম নয় ,  যুক্তরাষ্ট্রতো নয়ই !   কিউবাতেও এমন রাষ্ট্রবিরোধী তৎপরতা ধরা পড়লে তার বিরুদ্ধে ব্যবস্থা নিতে আমরা বাধ্য ,  কিন্তু শতকরা একশ ভাগ নিশ্চয়তা দিয়ে বলতে পারি আপনি কিউবায় একজনও রাজনৈতিক বন্দী দেখাতে পারবেন না যা কে শারীরিক ভাবে নির্যাতন করা হয়েছে ,  একজনও না  । 
 (  আজ পর্যন্ত ফিদেলকে অন্তত ৬৩০ বার হত্যার চেষ্টা করা হয়েছে সি আই এর অর্থায়নে ,  যে টা কিউবার প্রেসের কথা না ,  সি আই এর সাবেল কর্মকর্তার কথা   ,  এর বিরুদ্ধে কি কিউবার সরকার একবারও একটি বোমা হামলা চলিয়েছে যুক্তরাষ্ট্রে ,   বা একটি সহিংস ব্যবস্থা  !  !  ) 
৩য় প্রশ্ন -  কিউবায় সংবাদ মাধ্যমের স্বাধীনতা নেই ,  এ ব্যাপারে আপনার বক্তব্য ? 
 ফিদেল -  কথা হয়ত সত্যি ।  দেখুন ,  আমাদের একটি ক্ষুদে দ্বীপে ছোট একটা জনগোষ্ঠীর জন্য ক্ষুদ্রতর সংবাদ মাধ্যম রয়েছে ,  আমরা সেখানে যাচাই বাছাই করে সংবাদ দেবার চেষ্টা করি ।  আপনার খেয়াল রাখতে হবে কিউবান বিপ্লবের পরে দেশ ছাড়া বুর্জোয়া কিউবানরা ঘাঁটি গেড়েছে ফ্লোরিডায় ,  সেখানে থেকে মার্কিন অর্থায়নে চলছে তাদের একাধিক রেডিও চ্যানেল ।   মানব মন এক মিথ্যা অনেক বার শুনলে শেষ পর্যন্ত মিথ্যাতেই বিশ্বাস স্থাপন করে ।   তাই আমরা চেষ্টা করি আমাদের ক্ষুদ্র সংবাদ মাধ্যমটিকে রক্ষার । 
এই পর্যায়ে ফিদেলের বাগ্মিতায় এবং বস্তুনিষ্ঠ সৎ উত্তরে বিব্রত হয়ে খেই হারিয়ে ফেলে একই প্রশ্ন করে বসেন প্রশ্নকর্তা - 
৪র্থ প্রশ্ন -  কিন্তু এটা কি সত্যি না যে কিউবার অর্থনীতি অত্যন্ত নাজুক অবস্থায় আছে ? 
ফিদেল -  -   এই প্রশ্নটির উত্তর আগেই দিয়েছি ,  তারপরও বলছি -  আপনি অর্থনীতি দুর্বল বলতে কি বোঝাতে চেয়েছেন ?   আমি অবশ্যই চাই ,  কিউবার প্রতিটি নাগরিক একটি গাড়ীর মালিক হোক ,  একটি প্রাসাদের মালিক হোক ,  অনেক বিত্ত বৈভব থাকুক ।  কিন্তু আমাদের সীমিত সম্পদে আমরা এটাও চেষ্টা করেছি যেন তারা  জীবনের অত্যাবশ্যকীয় প্রয়োজনগুলো মিটলে যেন সুখী জীবনযাপন করে ।  আপনার বলা এই দুর্বল অর্থনীতি  দিয়েই কিন্তু কিউবা আজ বিশ্বের অন্যতম সেরা চিকিৎসা ব্যবস্থা ও শিক্ষা ব্যবস্থার দাবীদার এবং তা সকল নাগরিকের জন্য ।   আমাদের চেয়ে অনেক অনেক গুণ অর্থ সম্পদ থাকার পরও কিন্তু মার্কিন যুক্তরাষ্ট্রের শিক্ষা ,  চিকিৎসা ,  বাসস্থান বণ্টন ব্যবস্থা আমাদের মত উন্নত নয়  এবং সকল নাগরিকের জন্য সুষম নয় ।  আর একটা কথা ,  আমার এত কাছের প্রতিবেশী ,  আমাদের সাথে ব্যবসা করতে যুক্তরাষ্ট্রের নিসেধাজ্ঞা কেন ?  তারা বলবে আমরা কমিউনিজম চর্চা করি ,  কিন্তু কম্যুনিস্ট অনেক দেশ যেমন সোভিয়েত ইউনিয়ন বা চীনের সাথে তো তাদের রমরমা ব্যবসায়িক সম্পর্ক ছিল ,  এবং অত্যন্ত দুঃখের কথা তাদের সাথে অনেক একনায়কচালিত দেশ ,  এমনকি ফ্যাসিস্টদের সাথেও জোরদার ব্যবসা ছিল ।   তাহলে ,  এই অন্যায়টা তারা আমাদের সাথে কয়েক দশক ধরে কেন করে আসছে ! 
  (  কিউবার উপর থেকে নিষেধাজ্ঞা প্রত্যাহারে ইউরোপিয়ান ইউনিয়ন সহ সকল দেশ সমর্থন দিলেও যুক্তরাষ্ট্র ও ইসারেয়েলের বিরোধিতার কারণে আজও সেই নিষেধাজ্ঞা বলবৎ ।  শুধু তাই নয় ,  কিউবানদের দেশ ত্যাগে উৎসাহিত করার জন্য ফ্লোরিডায় আইন প্রণয়ন করা হয়েছে ,  যে কোন কিউবান নাগরিক সৈকতে পৌঁছাতে পারলেই আমেরিকায় রাজনৈতিক আশ্রয় প্রার্থনার দাবী রাখে ।  সেই সাথে সাধারণ এক মার্কিন নাগরিকের কিউবা ভ্রমণের অনুমতি নেই তাদেরই গণতান্ত্রিক সরকারের পক্ষ থেকে ,  যে কোন মার্কিন নাগরিক সরকারের বিশেষ অনুমতি ছাড়া কিউবা গেছে জানা গেলেই প্রায় পচিশ হাজার ডলারের জরিমানা তার জন্য অপেক্ষমাণ  ,  কিন্তু কিউবা সবসময় স্বাগতম জানিয়ে এসেছে সকল দেশের নাগরিককেই  !  !  )  
আচ্ছা ,  এখন প্রশ্ন হচ্ছে ফিদেল কাস্ত্রো কি একনায়ক ?  বিশ্বের যে কোন দেশে একনায়কের কিছু সাধারন বৈশিষ্ট্য আছে ,  নিজের ছবি দেশের সবখানে টাঙ্গানো ,  সেই দেশের মুদ্রায় তার ছবি ছাপা ,  মোড়ে মোড়ে নিজের মূর্তি বানানো ,  নিজের নামে রাস্তা ,  ঘাট ,  সেতু ,  বিমানবন্দর ,  শিক্ষা প্রতিষ্ঠান করা । 
মুস্কিল হচ্ছে ,  কিউবায় ফিদেল বা কিউবার বিপ্লবের জীবিত কোন নায়কের নামের কিউবাতে কিছু নেই ,  কোন সেতু ,  স্কুল ,  ভাস্কর্য ,  রাস্তা !  কিউবার স্কুলের শিশুরা প্রতি সকালে চে গুয়েভারার ছবি হাতে বলে -  আমরা সবাই চে , র মত হব ।  সেই সাথে নিহত বিপ্লবী ক্যামিলোর স্মৃতি বিজড়িত অনেক কিছু আছে ,  কিন্তু নেই জীবিত কারো নামে ।  
বাইরের পৃথিবীর মানুষকে প্রায়শই ভুল বোঝানো হয় এই বলে কিউবা তো শাসন করছে কাস্ত্রো পরিবার ,  ফিদেল গেল তো ছোট ভাই রাউল এল  !  কথাটি যারা কিউবার ইতিহাস নিয়ে সামান্যও জানেন তাদের জানার কথা কি রকম মিথ্যা !  রাউল কাস্ত্রো ফিদেলের ছোট ভাই নয় ,  সেই বিপ্লবের সময় থেকেই জাতির নেতৃত্ব দিয়ে এসেছেন কাঁধে কাঁধে মিলিয়ে অন্যদের সাথে ,  এ পদ তার যোগ্যতারই পুরষ্কার ।  এখন যারা সর্ষের মাঝে ভুত খুজতে চান ,  তাদের প্রতি একটাই প্রশ্ন -  বিশ্বের আর সবার মত নিশ্চয় ফিদেলও চান তার সন্তানকে তার উত্তরসুরী করতে ।  বলুন দেখি ,  তার কয় সন্তান !  এবং তারা কি করে !  ,  তার কোন ছেলে রাষ্ট্রীয় পদে আদৌ আছে কি না তারা একজন সাধারণ কিউবানের চেয়ে বেশী সুযোগ সুবিধা ভোগ করে কি না ?   
ফিরে আসার পর আমার অনেক ফিনিশ বন্ধু প্রশ্ন করেছে -  কিউবানরা কি সুখী ?   এখন মানুষের কাছে বিশ্বের সবচেয়ে দামি প্রশ্ন হল সুখ কি  !  এর মানে কি আজ পর্যন্ত আমরা জানি !  পাল্টা প্রশ্ন করি ,  আচ্ছা ,  ফিনল্যান্ড যে বিশ্বের সেরা দেশ হল ,  এখানকার মানুষ কি সুখী ?  যদি এতই সুখী হয় ,  তাহলে এত বেশী মানুষ আত্নহত্যা করে কেন !  অর্থই যদি এত সুখ দেবে তাহলে ধনশালী দেশগুলোতে যেমন -  জাপান ,  সুইডেন ,  যুক্তরাষ্ট্রের নাগরিকদের মাঝে আত্নহননের হার এত বেশী কেন ? 
 কিউবানদের সুখ নিয়ে আমাকে সবচেয়ে গোছানো উত্তর দিয়েছে বহু বছরের পুরনো বন্ধু ফ্রান্সের মেয়ে হেলেন লেতুফ - ব্রিনিঊ ।  সে শুধু সারা বিশ্ব ঘুরেই নি বরং অনেক দেশে বেশ কিছু মাস বা বছর বসবাস পর্যন্ত করেছে  (  ভারত ,  মেক্সিকো ,  সুইডেন )   ,  সেই সাথে তার স্প্যানিশটা মাতৃভাষার মত সড়গড় হওয়ায় সাধারণ মানুষদের সাথে মিশতে হয়েছে ঢের সুবিধা ।  তার মতে -  কিউবানরা তার দেখা সবচেয়ে সুখী জাতি ,  তার অন্যতম প্রধান কারণ কিউবা সমাজ ব্যবস্থায় সকলের সমান অধিকার এবং  এখনো খানিকতে পুরনো ধারার জীবন অনুসরণ করে চলায় সকলের হাতের রয়েছে অফুরন্ত সময় ফলে মানুষে মানুষে যোগাযোগের ব্যাপারটা রয়েছে এখনো অটুট ।  
হেলেনের কাছেই জানলাম কিউবায় তার অবস্থানকালীন সময়ে বিশ্বখ্যাত কিউবান চিত্রকর ,  লেখক ,  নর্তক ,  ক্রীড়াবিদের  সমাজের আর দশ জন মানুষের মতই আড্ডা দিতে দেখেছে সে কফির দোকানে ,  বা মাছ ধরতে সাগরের পাশে ,  কোন সময় স্বেচ্ছা সেবামুলক পরিষ্কারের কাজে ।  এগিয়ে যেয়ে কথা বললেই তারা সময় দিয়েছে ,  তার মতে বিশ্বের আর কোন দেশে এটা সম্ভব না ,  ব্যাপারটা অনেকটা এমন -  রাস্তা দিয়ে হেঁটে যাচ্ছি ,  এমন সময় স্টিভেন স্পিলবার্গ বা মাইকেল জ্যাকসনের সাথে দেখা হয়ে গেল ,  তারা আমাদের সাথে কথাও বললেন আধা ঘণ্টা !  
আর হ্যাঁ ,  কিউবানরা প্রবল বন্ধুত্বপরায়ণ ।  এই একটি ব্যাপারে কোন সন্দেহ নেই ।  অচেনা লোক হয়ে রীতিমত ঘরের ভেতরে ঢুকে চা খাবার অভিজ্ঞতা হয়েছে এই অল্প সময়েই একাধিকবার । 
আমি বিশ্বাস করি ,  যে কোন সমাজের বর্ণবাদীতা  আছে কিনা তা বোঝার অন্যতম উপায় হচ্ছে শিশুদের সমাজের দিকে দৃকপাত করা ।    যদি সব শ্রেণীর ,  সব বর্ণের ,  সব ধর্মের শিশুদের একসাথে রাস্তায় দেখি বা পুকুরপাড়ে  আড্ডা মারতে  বোঝা যায় এই সমাজে বর্ণ বৈষম্য ও শ্রেণী বৈষম্যের রাক্ষুসে থাবা অনেক কম কার্যকরী 
  (  বাঙ্গালী সমাজ যে অন্যতম বর্ণবাদী সমাজ তাও এখান থেকেই বোঝা যায় ,   বড়দের শিখিয়ে দেয়া পথ অনুসারেই আমরা বিকেলের মাঠে খেলতে যায় আমাদের মত পরিবারের বাচ্চাদের সাথেই ,  সহপাঠীদের সাথে ,  একজন শ্রমজীবী রিকশাওয়ালা বা মৎস্যজীবীর শিশু সেই জগতে ঢোকার অনুমতি পায় না ,  আর সমবয়সী কাজের মানুষের শিশুটি যে জন্মসূত্রেই দাস  )  ।  
কিউবায় অভিভূত হয়েছি এই দারুণ প্রায় অসম্ভব ব্যপারে ,  অনেক অনেক জায়গাতেই ,  ষ্টেশন থেকে শুরু করে নির্জন সৈকত ,  জনাকীর্ণ রাস্তা সবখানেই নানা বর্ণের ,  নানা জাতের বাচ্চারা উপস্থিত -  সাদা ,  কালো ,  বাদামী ,  হলদে -  কেউ বাদ নেই ।  কেমন করে সম্ভব হল এটা ?  উত্তর খুজতে যেয়ে পাওয়া গেল চমকপ্রদ কাহিনীর অস্তিত্ব ! 

কিউবার সরকারই ঠিক করে দেয় কোন পরিবার কোন এলাকায় থাকবে ।  তাই ,  অনেক দশক আগেই ,  বর্তমান সরকার  এমনভাবে এলাকা ভিত্তিক বাসস্থান গড়ে তুলেছিল যাতে সব বর্ণের মানুষেরাই সেখানে ছন্দবদ্ধ ভাবে থাকে মিলে মিশে ।  তাদের ভবিষ্যৎ প্রজন্মরা যখন একসাথে খেলতে শিখল ,  তারা দেখল তাদের সমাজে এইটাই একমাত্র সত্য ,  সব স্তরের ,  সব বর্ণের বাচ্চারা একসাথে খেলে ,  বড় হয় ,  স্কুলে যায় ।  বর্ণবাদ ছুতে পারে না তাদের ।  ইস ,  নয়নসার্থক হয়েছিল এই অপূর্ব দৃশ্যগুলোতে ।  

বিজ্ঞানের কিছু ধ্রুব তত্ত্ব বাদে সম্ভবত বিশ্বের কোন কিছুই চিরস্থায়ী না ,  মানুষের তৈরি সমাজ ব্যবস্থায় অসংখ্যবার ভাঙ্গা - গড়ার মাধ্যমে নতুন ব্যবস্থা এসেছে এবং আসবে ।  কোন সমাজ ব্যবস্থাই শতভাগ ত্রুটিমুক্ত এবং সার্থক নয় ।  রাউল কাস্ত্রো নিজেই কিছুদিন আগে বলেছেন ,  তাদের সরকার ভবিষ্যতে নেতা তৈরি করতে ব্যর্থ হয়েছে ।  
 নিঃসন্দেহে কিউবার সমাজ ব্যবস্থাতেও তলিয়ে দেখলে কিছু ফাঁকফোকর চোখে পড়বে ,  কিন্তু আমি দ্ব্যর্থহীন ভাবে বলতে পারি ,  কিউবার প্রচলিত সমাজব্যবস্থা বাংলাদেশ ,  ভারত ,  পাকিস্তান ,  নেপালের তথাকথিত ঘেয়ো ,  পচা ,  অচল ,  অথর্ব গণতন্ত্রের চেয়ে অনেক বেশী মানবতার অধিকার সংরক্ষণ করে ।  অনেক অনেক বেশী কার্যকরী জনগণের মৌলিক অধিকার পূরণ করতে ।  

 (  কিউবা নিয়ে আপাতত এটিই শেষ লেখা ,  আপনাদের অশেষ উৎসাহের জন্য অনেক অনেক ধন্যবাদ ।  আপাতত এই সবুজ দ্বীপের কাহিনী লেখা থেকে কলম বিরত থাকছে ,  যদি জীবনের কোন অচেনা বাঁকে ,  নির্জন রাস্তায় ,  চলমান ট্রেনে মনে পড়ে প্ল্যায়া হিরণের সেই অপূর্ব ক্যারিবিয় সূর্যাস্তের কথা  , ওল্ড হাভানার সহৃদয় প্রতিবেশীর কথা ,  সেই ডাকটিকেট সংগ্রাহক বালক  রেমুর কথা ,  আলগোছে চেয়ে মিষ্টিতম হাসির অধিকারিণী দ্যানিয়েলার কথা ,   বৃষ্টি ভেজা ক্লান্ত হামিং বার্ডের কথা ,  ভিনিয়ালেস বাজারের ফেলে আসা নির্জন ক্যাথেড্রালটির কথা ,   যদি মনে হয় এখনো বলার আছে অনেক কিছু ,  আবার হয়ত জানাব ,  আবার হয়ত লিখব ,  ততদিন সো লং ক্যুবা ।  । 
 এই লেখাটি আমার কাকা বিকাশ বিশ্বাস এবং বড় ভাই সুকান্ত সাহা অপুর জন্য ,  যাদের অনেক বছর ধরে কাছে থাকে দেখার অভিজ্ঞতা না থাকলে মনে হত এমন আদর্শবাদী সাম্যবাদীরা কেবল ম্যাক্সিম গোর্কির গল্প  – উপন্যাসেই থাকে ।   ) 






 আল্পস্ শিখরে



মঁ ব্লা ,  আল্পস্ পর্বতমালা আর ইউরোপের সর্বোচ্চ পর্বতশৃঙ্গ  ( ইউরোপে মঁ ব্লার সাথে সাথে অনেকে জর্জিয়ার এলবুর্জকেও সর্বোচ্চ ধরে থাকে )  ,  পৃথিবীতে যেখানে ফি বছর সবচেয়ে বেশী অভিযান চলে ,  খ্যাতির বিচারে মাউন্ট এভারেস্টের পরপরই যার অবস্থান সেই হল ফ্রান্সের আল্পসে অবস্থিত মাউন্ট ব্ল্যাঙ্ক ,  যাকে ফরাসীরা নাম দিয়েছে মঁ ব্লা অর্থাৎ শ্বেত ললনা  ! 
 [ img = 6x4 ]  [  / img ] 
প্রতিবছর আল্পসে যেমন সবচেয়ে বেশী পর্বতারোহণ চলে তেমনি এখানে হতাহতের সংখ্যাও সবচেয়ে বেশী ,  গ্রীস্মের যে কোন রোদ্রকরোজ্জল দিনে মঁ ব্লা তে যেমন ১৫০ জন পর্বতারোহী আরোহণে সক্ষম হন ,  ঠিক তেমনি শতকরা ৭৫ জন খারাপ আবহাওয়া ,  ভগ্নস্বাস্থ্য ও অন্যান্য কারণে ব্যর্থ হয় ।  এসবই জানা ছিল ,  আর জানা ছিল দুঃখজনক ভাবে আজ পর্যন্ত মঁ ব্লাতে কোন বাংলাদেশীর পা পড়েনি ,  লাল সবুজের মায়াময় পতাকা ওড়েনি ঐ জাদুময় তুষার ছাওয়া শৃঙ্গে । 
আমাদের যাত্রা শুরু হয় ২২শে জুন ,  ২০০৮ আলপাইন ফ্রান্সে ,  নিরিবিলি পার্বত্য শহর সেন্ট জেভিয়ার্সে ।  সূর্যদেব সারাদিনের ক্লান্তিময় কর্তব্য শেষে পশ্চিম দিগন্তের কোন নাম না জানা পর্বতের পিছনে প্রস্থানের জন্য উদ্যত ,  অদ্ভুত কমলা কোমল এক আভা ছড়িয়ে পড়েছে গোটা উপত্যকা জুড়ে ,  এর মধ্যে আমরা হোটেল খোজায় ব্যস্ত ।  আমরা বলতে আমি আর হেলেন ,  আল্পসের কোলেই বেড়ে ওঠা ফরাসী তরুণী ,   বহু বছরের পুরনো বন্ধু ।  দলের তৃতীয় সদস্য গাইড পিয়ের যোগ দেবে পরদিন সকালে ।  সেন্ট জেভিয়ার্স সমুদ্র পৃষ্ঠ থেকে ৮৫০ মিটার উচ্চতায় অবস্থিত ,  এখানে থেকে আমরা মঁ ব্লা চামোনিক্স নামের বিখ্যাত কেবল ট্রেনে যাব ১৮০০ মিটার উচ্চতায় ,  সেখান থেকে শুরু হবে পাহাড় বেয়ে ওঠা ,  প্রথম দিনে গন্তব্য ৩৮০০ মিটার উচ্চতায় অবস্থিত রিফিউজ দ্য গুটে । 
পরদিন কাকভোরে ষ্টেশনে দেখা হল পিয়েরের সাথে ,  আপাদমস্তক পেশাদার হাসিখুশি মজাদার মানুষ আমাদের এই গাইড ।  ফ্রান্সে কেউ পর্বতের গাইড হতে চাইলে ৫ বছরের স্কুল শেষ করতে হয় ,  তার উপর আবার কয়েক বছর নবিস হিসেবে রূক্ষ পর্বতে কাজও করতে হয় ।  তারপর এই দুর্গম এলাকায় জীবনের ঝুকি নিয়ে মানুষের ভার নেবার দায়িত্ব হাতে পায় ।  ৪০ মিনিটের কেবল ট্রেনজার্নি শেষে হাজির হলাম ১৮০০ মিটার উচ্চতায় শেষ ষ্টেশনে ,  শুরু হল যাত্রার কষ্টকর পর্ব । 
 [ img = 6x4 ]  [  / img ] 
চড়াই - উৎরাই ,  রূক্ষ পাথরে ভর্তি ঢালের পর ঢাল ,  বরফগলা স্রোতস্বিনী ,  এরই মাঝে জীবন বয়ে চলেছে আপন ধারায় স্বমহিমায় উদ্ভাসিত হয়ে ।  পাথুরে শরীরে লেগে রয়েছে সবুজ ,  কালো ,  হলুদ নানা বর্ণের লিচেন ,  সামান্য মাটির অস্তিত্বেই মরুভূমির মরূদ্যানের মত গড়ে উঠেছে নাম না জানা সবুজ ঘাস জাতীয় উদ্ভিদের বাগান ,  অনেকেই ফুটিয়ে তুলেছে নয়নাভিরাম ফুল ।  সবার দৃষ্টি চক্ষুচড়কগাছ করে দিয়ে ব্যাঁ ব্যাঁ করতে করতে সামনে দিয়ে গট গট করে চলে গেল আলপাইন পাহাড়ি ছাগলের একটা পরিবার ,  ছাগল কর্তা বার কয়েক অনুসন্ধিৎসু দৃষ্টিবান হেনে সপরিবারে চলে গেল আপন পথে । 
 [ img = 6x4 ]  [  / img ] 
 আমরা যেমন আকাশ পানে উঠছি ,  অনেকেই তখন পর্বতারোহণ শেষ করে সমতলভূমির টানে অবতরণরত ।  সম্মুখে বিস্তৃত বরফের রাজ্যে ।  সেখানে প্রবেশের আগে পিয়ের জানান দিল খাবারের বিরতির ,  খাবার বলতে বাগোত্তি রুটির মধ্যে টমাট্যো আর মাংসের ফালি দিয়ে বানানো ফ্রেঞ্চ স্যান্ডউইচ আর রোদে শুকানো অ্যাপ্রিকট ফল ,  যা উচ্চতাজনিত কারণে খাবার হিসেবে একেবারে পয়লা সারির , সেই সাথে ভিটামিন সি মেশানো জল । 
সামনে বরফের পিচ্ছিল প্রান্তর বিধায় পায়ের বুটের সাথে ক্রাম্পন  ( বরফে না পিছলানোর জন্য এক সারি ধাতব কাঁটা বসানো জুতা বিশেষ ,  অতীব ভয়াল দর্শন কিন্তু পর্বতারোহণের জন্য অত্যাবশ্যকীয় )  বাঁধতে হল ।  আবার উপর পানে যাত্রা ,  এ যেন বরফ আর পাথরের সমন্বয়ে তৈরি এক অন্তবিহীন তেপান্তর  । 
 [ img = 6x4 ]  [  / img ] 
পার্থক্য এই ,  তা সমতল ভাবে বয়ে না চলে উঠে গেছে খাড়াখাড়ি ।  মূল সমস্যা হল ,  সব জায়গাতেই যে বরফ সমান পুরু তাতো নয় ,  আলগা ঝুরঝুরে তুষারে ভর্তি অধিকাংশ জায়গা আর সবচেয়ে বড় সমস্যা তৈরি করে নগ্ন পাথরপৃষ্ঠগুলো ।  পর্বতারোহী মাত্রই জানেন ক্রাম্পন পায়ে পাথরের উপর হাইকিং করা কতটা অসুবিধাজনক !  সমস্যা আরও বাড়ল যখন দেখি পিয়ের মাথায় হেলমেট পরে নিয়ে আমাদেরও মাথায় গলিয়ে নিতে বলল সেই ধাতব টুপি !  সে জানাল ,  এই এলাকা অত্যন্ত বিপদসংকুল ,  যে কোন মুহূর্তেই পর্বতের আতংক বরফধ্বস শুরু হতে পারে ,  আবার আলগা পাথরও গড়িয়ে নামতে পারে ।  ২০০৭ সালে শুধু মাত্র এই পথেই রিফিউজে যেতে একাধিক পর্বতারোহী পাথরধ্বসে মারা গেছেন ।  হেলমেটের সাথে সাথে আমরা হারনেসের মাধ্যমে পরস্পরকে দড়ির মাধ্যমে বেঁধে নিলাম ,  সেই সাথে বরফ কুঠারও তৈরি ,  হঠাৎ পতন ঠেকানোর জন্য ।  অতিমাত্রায় বিপদজনক বলে এই এলাকার অধিকাংশ স্থানেই পাথরের সাথে ধাতব দড়ি বাঁধা আছে ,  যাতে অন্যরা এই দড়ি ধরে যত দ্রুত সম্ভব এলাকাটি পার হতে পারেন ।  এত তাড়াহুড়োর মধ্যেই শুনি উপর থেকে ভেসে আসছে উদ্বাহু চিৎকার ,  তাকাতেই মনে হল বিদ্যুৎগতিতে এক ঝাক পড়ন্ত পাথর ঠিক মাথার উপর দিয়ে পেরিয়ে গেল ,  এর মধ্যে দুটো আবার পিয়েরের হেলমেট আর হাতে আঘাত করে নিচের অতল গহ্বরে হারিয়ে গেল ।  সাত তাড়াতাড়ি চলেও ঘণ্টাখানেক লাগিয়ে বরফধ্বসের এলাকা পার হতে হল ,  এর পর ছোট্ট এক বিরতির ফাঁকে ক্রাম্পন খোলার পালা ।  তখন আমাদের অবস্থান সী লেভেল থেকে প্রায় ৩৩০০ মিটার উপরে ,  চারিদিকে তুষার ছাওয়া সুউচ্চ শৃঙ্গের সমাহার ,  প্রায় কালের বয়সী বিশালাকৃতির হিমবাহগুলো স্থবির হয়ে পড়ে আছে থেকে থেকে ,  এর মাঝেই দৃষ্টিসীমায় আসে আল্পসের প্রতিটি উপত্যকার মাঝেই প্রানে মুখরিত অগণিত জনবসতি ।  বোঝা যায় হিমালয় ,  আন্দেজের মত আল্পসের আদিম জনগোষ্ঠীও হিমরেখার নিচে সবুজে ছাওয়া উর্বর উপত্যকায় আদি বসতি স্থাপনের মাধ্যমে এখানে রাজত্ব বিস্তার শুরু করেছিল । 
 [ img = 6x4 ]  [  / img ] 
 [ img = 6x4 ]  [  / img ] 
আবার উপরে উঠার পালা ,  প্রায় ৬০০ মিটার হাড় ভাঙ্গা কসরতের পর ডেয়ার ডেভিলের মত খাড়া ঢাল বেয়ে আমরা ৩৮০০ মিটার উচ্চতায় অবস্থিত রিফিউজ দ্য গুটেতে পৌছালাম দুপুর সাড়ে তিনটায় ,  সেদিনের মত যাত্রাবিরতি ।  মেঘের রাজ্যের উপরের এই আস্তানাটি মঁ ব্লা আরোহণে ইচ্ছুকদের মাঝে অতি জনপ্রিয় ,  দুটো লম্বাকৃতীর হলঘরে ১২০ জনের বিছানা দুই সারিতে  ( এক সারির উপরে আরেক সারি )  গাদাগাদি করে ফেলা আছে ,  একটা বড় খাবার ঘর কাম রান্নার জায়গা আর কোনমতে তৈরি একখানা সবেধন নীলমণি টয়লেট ,  এই হল ইউরোপের সব চেয়ে উচুতে অবস্থিত হোটেল ! 
 [ img = 6x4 ]  [  / img ]  গাইড দাঁত বের করে বলল ,  সারাদিনের ক্লান্তিকর ভ্রমণ শেষে গোসলের ইচ্ছে থাকলে ভুলে যাও ,  কোন টেলিভিশন না ইন্টারনেটও নেই ,  কাজেই সবচেয়ে বুদ্ধিমানের কাজ -  পেট ভরে খেয়ে সোজা বিছানায় যেয়ে লম্বা হও ।  অথচ এই রিফিউজেই রাত কাটাতে হলে অন্তত দুই মাস আগে থেকেই বুকিং দিতে হয় !  অনেককেই দেখলাম বুকিং দিয়ে না আসায় মহাবিপদে পড়েছে ,  কোন বিছানা পাওয়ার আশা না থাকায় মেঝেতে শোয়ার তদবির করছে ,  কেউবা বাহিরে তুষারের মধ্যে গর্ত করে তাবু ফেলতে ব্যস্ত ।  
রিফিউজের রেলিংয়ের নিচে তাকাতেই চোখে পড়ে তখনো আরোহণরত অন্যদের ,  কি কষ্ট করেই না পাথর আর বরফের রাজ্য ডিঙ্গিয়ে আস্তে আস্তে উঠে আসছে ,  বিশ্বাস করতে কষ্ট হয় ঘণ্টা কয়েক আগে নিজেরাই সেখানে ছিলাম । 
 [ img = 6x4 ]  [  / img ] 
 [ img = 6x4 ]  [  / img ] 
 মেঘের রাজ্যের অনেক উপরে আমরা ,  ঝকঝকে রোদ্দুরের বন্যায় প্লাবিত চারিদিক ,  সফেদ তুষারে প্রতিফলিত আলোয় চোখ ঝলসে যায় ,  এর মাঝেই নজরে আসে হিমরেখার নিচ থেকে শুরু গাঢ় সবুজ কনিফারের বন ,  রূপোলী জাদুময় হ্রদগুলোকে বুকে রাখা সারি সারি উপত্যকা ,  আরও আবছা ভাবে প্রান মুখরিত শহরগুলোর অস্পষ্ট অবয়ব চোখে পড়ে ।  চারিদিকে অবশ্যম্ভাবী ভাবে সুউচ্চ বরফ ছাওয়া পর্বতশৃঙ্গের দল ,  আর সে পর্বতমালার কি নয়ন জুড়ানো শোভা !  কোথাও খাড়া নেমে গেছে হাজার মিটার ,  কোথাও বা  নগ্ন রূক্ষ পাথরের স্তূপ ,  একমাথা আলগা বরফ নিয়ে দাড়িয়ে আছে কোনটা ,  বরফধ্বসের অপেক্ষায় !  সফেদ চকচকে বরফপৃষ্ঠে মেঘের দল  মনের সুখে তৈরি করেছে দুর্বোধ্য সব আঁকিবুঁকি ।  এর মাঝেই এক ঝাক জ্যা মুক্ত কালো তীরের মত উড়ে বেড়াচ্ছে আল্পসের কাক খ্যাত হলদে ঠোঁটের চ্যাফ পাখিগুলো । 
 [ img = 6x4 ]  [  / img ] 
খাবারের ঘণ্টা পড়ল ,  ধোঁয়া ওঠা গরম সব্জীর স্যুপ দিয়ে আমাদের ডিনারের শুরু ,  একে একে আসল ফ্রান্সের সাভোয়া অঞ্চলের বিখ্যাত চীজ ,  মাংস আর আলুর তৈরি একটা ডিশ ,  নানা ধরনের সব্জী দিয়ে তৈরি অনেকটা হালুয়া ধরনের একটা খাবার  ,  সবার শেষে ডেজার্ট হিসেবে চকোলেট আইসক্রিম ।  পানীয় হিসেবে কেবল সুপেয় জল ।  উল্লেখ্য রিফিউজ দ্য গুটে এত উপরে হবার কারণে একমাত্র হেলিকপ্টারে করেই এখানের সব রসদ আনা যায় ,  যার ফলে সবকিছুর দাম আগুন গরম ,  এক ক্যান কোকাকোলার দাম ৫ ইউরো (  বাংলাদেশী প্রায় ৫৫০ টাকা )   ।  আমাদের অবশ্য জল ছাড়া এযাত্রা কিছু কিনতে হয় নি ।  খাবার পরপরই সোজা বিছানায় ,  এর মধ্যেই উচ্চতাজনিত কারনে অক্সিজেনের অভাবে সামান্য মাথা ব্যাথা দেখা দিয়েছে ।  সহযাত্রীদের কাছে জানলাম ,  এই উচ্চতায় স্বল্প অক্সিজেনের কারনে এটা অতি স্বাভাবিক ব্যাপার ,  ভাল একটা ঘুম হলেই সব ঠিক হয়ে যাবে ,  আর এত উপরেতো উঠিও নি  এর আগে ! 
রাত আড়াইটায় ঘুম ভাঙ্গল পিয়েরের ধাক্কায় ।  যত তাড়াতাড়ি সম্ভব ব্যাক প্যাক গুছিয়ে অন্যদের সাথে মিলিত হবার জন্য ছুট দিলাম কফি টেবিলের দিকে ।  তখনকার বরাদ্দ এক কাপ কড়া কফি ,  সেই সাথে নোনতা বিস্কিট আর তাজা কমলার রস ।  কোনমতে গলাধঃকরণ করে পায়ে ক্রাম্পন এঁটে আমরা আবার মঁ ব্লার পানে । 
রাত তিনটে ,  প্রচণ্ড ঝড়ো বাতাস ,  প্রবল শোঁ শোঁ শব্দে চারিদিক তোলপাড় ,  ঘুটঘুটে আঁধারের মাঝে পথ দেখাচ্ছে আধখানা চাঁদ ,  এর মধ্যে আমরা ৪০০ মিটার উচ্চতার এক কঠিন বরফময় ক্লীফে চড়ার চেষ্টারত ।  প্রত্যেকের মাথার সাথেই লাইট বাঁধা ,  তাই দূর থেকে মনে হচ্ছে এক ঝাক জোনাকি পোকা সারি বেঁধে চলেছে রাতের আঁধারে ।  সামনে পিছনে  মিলে অন্তত ৪০ জন পর্বতারোহীকে দেখলাম একই প্রচেষ্টায় ।  আস্তে আস্তে প্রায় শম্বুক গতিতে সেই সফেদ ক্লীফের মাথায় পৌছালাম সবাই ,  সব পর্বতপ্রমাণ বাঁধা দূর করে প্রথম বারের মত দেখতে পেলাম স্বপ্নের মঁ ব্লাকে ! 
দিগন্ত দখল করে থাকা ,  আকাশ ছোঁয়া ধবধবে সাদা এক দৈত্য ,  আসে পাশের সবকিছুকে ছাড়িয়ে সোজা উঠে গেছে অমরাবতীর পানে ।  মুগ্ধাচ্ছন্ন হয়ে সবাই দাঁড়ালাম সেই মোহময় ,  প্রবল আকর্ষণীয় পর্বতটির দিকে যাকে বলা হয় আমাদের গ্রহের সবচেয়ে রোমান্টিক পর্বতশৃঙ্গ ।  মঁ ব্লা নজরসীমার মধ্যে আসার পরপরই মনের ভিতরের আত্নবিশ্বাসটা এক লাফে কয়েকগুণ বেড়ে গেল ,  মনে হল ঐ সুমহান শিখরে পা রাখা কেবলমাত্র সময়ের ব্যাপার মাত্র ! 
যদিও আমরা তখন কেবল ৪২০০ মিটার উচ্চতায় ,  কিন্তু উচ্চতাজনিত কারনে এখন প্রতিটি মিটার উচ্চতাই অনেক বেশি মনে হতে লাগল ,  প্রবল বন্ধুর পথ যেন আর ফুরোয় না ।  এর মাঝে ক্রাম্পনের তীক্ষধার ফলার আলতো ছোয়া লেগেই  উইন্ডব্রেকার ট্রাউজারের দুই পা গেল ছিড়ে ,  নিচে ভাল মত স্কিনটাইট ইনার পরে থাকায় ঠাণ্ডার প্রকোপ কম মনে হলেও অল্প পরেই বোঝা গেল পায়ের আঙ্গুলগুলো অবশ হয়ে আসছে ধীরে ধীরে ,  এমন চলতে থাকলে পর্বতারোহণের আতংক ফ্রস্টবাইটের সমূহ সম্ভাবনা !  কাজেই অল্প জলপানের বিরতির পর  অভিযানের নতুন পন্থা ঠিক হল -  পিয়ের সবার আগে ,  আমি মাঝে আর সবার শেষে হেলেনা ।  সবাই সবার সাথে হারনেসের মাধ্যমে দড়িতে বাঁধা ,  আর আমার আলাদা ভাবে দায়িত্ব ছিল চলন্ত অবস্থাতেই বুটের মধ্যে পায়ের আঙ্গুলগুলো পরস্পরের সাথে ঘষে গরম রাখা ,  যাতে কোন মতেই সেগুলো অসাড় না হয় ।  এই সময় আল্পসের বুকে সূর্যদেবের আবির্ভাব ,  চারিদিক ভেসে যাচ্ছে তীব্র আলোর বন্যায় ,  দূরদূরান্তের সুউচ্চ শিখরগুলো একসাথে তাদের   সফেদ ঝলমলে অস্তিত্ব জানান দিচ্ছে সূতীক্ষ আলোক বর্শার ক্রমাগত আঘাতে জমে থাকা আঁধার দূর হয়ে যাওয়ায় ।  পিয়ের জানাল আর মাত্র আধা ঘণ্টা ,  তারপরই আরাধ্য শিখর ।  আধা ঘণ্টা তো আর আধা ঘণ্টা নয় ,  প্রতিটি মুহূর্ত যেন একযুগের মত ।  এর মাঝেই আবার শুরু হয়েছে দমকা ঝড়ো বাতাস ,  হাড় কাঁপানো ঠাণ্ডায় নাকের পানি ঝরতেই আছে অনবরত ,  ফুসফুস আর পারছে না যেন টাটকা বাতাস সরবরাহ করতে ,  পায়ের মাংসপেশি গুলো একসাথে বিদ্রোহের জানান দিচ্ছে থেকে থেকেই ,  তার মাঝেই নিশিতে পাওয়া মানুষের মত এগিয়ে চলেছি পায়ে পায়ে শিখর পানে সমস্ত বাঁধা দলে ।  অবশেষে ২৪ জুন , ২০০৮ -  স্থানীয় সময় সকাল সাড়ে ছয়টা ,  বাংলাদেশ সময় সাড়ে আটটায় প্রথম বারের মত বাংলার লাল - সবুজ পতাকা উড়ল ইউরোপ এবং আল্পসের উচ্চতম শৃঙ্গে ,  স্বপ্নের মঁ ব্লাতে !  বাংলা মাউন্টেনিয়ারিং এন্ড ট্রেকিং ক্লাবের  (  বি এম টি সি  ) সদস্য হিসেবে মঁ ব্লা জয়ের পরপরই আমার মনে হয়ে ছিল এই কৃতিত্ব আমাদের সবার ,  সমস্ত দেশবাসীর ,  সব অ্যাডভেঞ্চার প্রিয়দের ।  আশা করি ভবিষ্যতে এই যাত্রা অব্যাহত রাখবেন অন্যরা । 
 [ img = 6x4 ]  [  / img ] 
 [ img = 6x4 ]  [  / img ] 
 পায়ের নিচে সুবিশাল আল্পস্ পর্বতমালা ,  যে দিকেই তাকাই শুধু মাইলের পর মাইল বিস্তৃত রহস্যে মোড়া পর্বত ,  সে কি আবেগময় মুহূর্ত ।  পথের সমস্ত কষ্ট এক নিমিষে তুচ্ছ মনে হল ,  এমন সার্থক অনুভূতির জন্যই মানুষ বুঝি চায় জীবনের ঝুকি নিয়ে পর্বতারোহী হতে ।  এত উঁচুতেও দেখি মাথার উপর উড়াউড়ি করছে গোটা দুই চ্যাফ পাখি ,  শিখর বিজয়ীদের কাছ থেকে খাবার পাবার আশায় । 
 [ img = 6x4 ]  [  / img ]  
উত্তেজনা একটু থিতিয়ে আসতেই পিয়ের জানাল আর খুব বেশি হলে ১০ মিনিট ,  তার পরপরই অবরোহণের পালা ।  চূড়োয় তাপমাত্রা হিমাঙ্কের ৫ ডিগ্রী নিচে , কিন্তু প্রবল পাহাড়ি বাতাস একে অনেক বেশী ঠাণ্ডায় পরিণত করেছে ,  তার প্রমাণ পেলাম একেবারে নতুন অত্যাধুনিক সনির ভিডিও ক্যামেরাটি ঠাণ্ডায় জমে কাজ না করায় !  অবশেষে চটজলদি কিছু ছবি তুলে শেষবারের মত আল্পসের নয়নাভিরাম রূপ দু চোখ ভরে অবলোকন করে নিচের পথে আমরা । 
জানতাম আল্পসে ফি বছর যত দুর্ঘটনা ঘটে তার অধিকাংশই ঘটে নামার সময় ,  এর প্রধান কারন অভিযাত্রীদের অসতর্কতা ।  অনেকের ভাবে যেহেতু পর্বতে ওঠার চেয়ে নামা অনেক সহজ ,  কাজেই নামার সময় এত সতর্ক হবার বা কালক্ষেপণের কিছু নেই ,  আর এখানেই হয় ভুলটা ,  কারণ পর্বত কখনোই অসতর্ক কাউকে ছাড় দেয় না !   নামার সময় হেলেন সবার আগে ,  আমি মাঝে ,  গাইড পিয়ের সবার পিছনে ।  শুরু হল প্রচণ্ড ঝড়ো বাতাসের মাঝেই অবরোহণ ,  পোশাকের সামান্যতম ফাঁকা জায়গাটিতেও  আলপাইন বাতাস তার ঠাণ্ডা তীক্ষ চাবুক হানতে ভুলছে না । 
 [ img = 6x4 ]  [  / img ] 
 কয়েকবার মনে হল উড়েই যাব মনে হয় বাতাসের তোড়ে ,  এর মাঝে একবার পিয়েরের উদ্বাহু ফরাসী চিৎকারে থামা মাত্র মনে হলে সাদা বরফের উপর দিয়ে সবুজ বিদ্যুতের মত কি একটা ছুটে গেল ,  তার মাঝে আবার লালের আভাস !  বোঝা গেল আল্পসের বাতাস আমার প্রিয় বাংলাদেশের পতাকাটিকে ছিনিয়ে নিয়েছে !  আহা ,  এই পতাকাটি আমার বিশেষ প্রিয় ছিল ,  কত জায়গায় না গেছি একে সঙ্গী করে -  উত্তর মেরুতে ,  হিমালয়ে ,  বিশ্বকাপ ফুটবলের স্টেডিয়ামে ,  নরওয়ের পর্বতে ,  কত দেশে -  স্মৃতিবহুল জিনিসটা আমার কাছ থেকে বিচ্ছিন্ন হয়ে গেল  !  হেলেন সান্তনা দিয়ে বলল -  মনে কর তোমার পতাকা সবসময় মঁ ব্লাতেই থাকবে ,  এর চেয়ে ভাল জায়গা আর কয়টা হয় ? 
আবার নামার পালা ,  পথে অন্যদের সাথেও দেখা হল যারা কেবল রিফিউজ থেকে রওনা হয়েছে শিখরের উদ্দেশ্যে ,  ঝড়ো বাতাসের কথা বলে সাবধান করলাম সবাইকেই ,  পিয়ের মাথা নেড়ে জানাল আজ এমন আবহাওয়ায় উপরের পানে ওঠা পানে সাক্ষাৎ মৃত্যুর সাথে পাঞ্জা লড়া ,  পরে খবর পেয়েছিলাম আমাদের অভিযানের একমাসের মধ্যে নানা দুর্ঘটনায়  ২০ জন পর্বতারোহী সেবার আল্পসে মৃত্যুবরণ করেছিলেন ।  বেশ কবার আছাড় খাবার পরে পৌছালাম  যেন অনেকদিনের আবাসস্থল চিরচেনা রিফিউজ দ্য গুটেতে অথচ সেখানে কাটিয়েছি কেবল একটি রাত । 
মাত্র মিনিট পনেরর বিরতির পর আবার নামার পালা ,  যা ওঠার চেয়ে অনেক কঠিন মনে হল জমে থাকা বাড়তি আলগা তুষারের কারণে ,  বোঝা গেল তাপমাত্রা বাড়ার কারণেই এই অবস্থা ।  অবশেষে শিরা - উপশিরায় অ্যাড্রিনালিনের বন্যা বইয়ে অনেকটা বন্ধুর পথ পাড়ি দিয়ে আবার ট্রেন ষ্টেশনে । 
 [ img = 6x4 ]  [  / img ] 
 দূরে পর্বতের মাথায় রিফিউজটাকে আবছা ভাবে দূরবীনে দেখা যায় ,  মঁ ব্লা দৃষ্টির আড়ালে ।  সে দিকে তাকিয়ে  যেন স্বপ্ন মনে হল ঐ মোহময় চূড়ায় আরোহণকে ,  অথচ সে স্বপ্ন আজ বাস্তবায়িত ।  আশাকরি অচিরেই আমাদের কেউ এমন ভাবে স্বপ্ন আর বাস্তবের মিলন ঘটাবে ম্যাককিনলে ,  কিলিমাঞ্জারো ,  ভিনসেন ,  কার্সটেনজ ,  অ্যাকনকাগুয়া এবং মাউণ্ট এভারেস্টে ।  উড়বে সেখানে অমল ধবল আলোয় লাল - সবুজ পতাকা ।    -  -  -  তারেক অণু
 (  উল্লেখ্য ,  অতি ঘনিষ্ঠজন সহ অভিযাত্রী এম এ মুহিত ২০১১ সালে মাউণ্ট এভারেস্ট শিখর জয় করে আমাদের সকলকে অশেষ আনন্দ ও গর্বের বন্যায় ভাসিয়েছেন ,  এবার অন্যান্য পর্বতের পালা -  -  -  অণু ) 






পাবলো নেরুদার স্মৃতিকথা



সেই আগ্নেয়গিরিগুলির নিচে ,  বরফের মুকুটপরা পাহাড়গুলির গা ঘেঁষে দাঁড়ানো ,  বিশাল হ্রদের টুকরোগুলো বুকে রাখা চিলির বনভূমি -  সুগন্ধি শান্ত বনভূমি
 — জড়িয়ে থাকা গাছের বন -  -  -  আমার পায়ের পাতা ডুবে যায় মৃত পাতার নরম স্তূপে ,  পাৎলা ডাল শব্দ করে ভেঙ্গে পড়ে ।  দুধারে সুউচ্চ রৌলি গাছ ,  ঠাণ্ডা কনকনে বনে পাখি উড়ে যায় ,  ডানা ঝাড়ে ,  অনালোকিত গাছের ডালে ডানা গুটিয়ে বসে ।  তারপর লুকোচুরি খেলার মত সেখান থেকেই গান গায় ,  বাতাসে ঝনঝন করে বাজে তার গলার স্বর
 — লরেলের বুনো গন্ধ ,  বল্ডো গুল্মের গাঢ় ঘ্রাণ আমার নাকে ঢুঁকে পড়ে — সারা শরীরে ছড়িয়ে পড়ে -  -  -  রক্তে মিশে একাকার হয়ে যায় -  -  ।  গোয়েতাকাসের সাইপ্রাস গাছ আমার পথ আগলে দাড়ায়  -  -  -  ।  পৃথিবীটা যেন দুধারে না বেড়ে লম্বালম্বি ছড়িয়ে পড়েছে ।  এখানে শুধু পাখির সাম্রাজ্য ,  পাতার অফুরন্ত ঝোপঝাড় -  -  -  । 
 হঠাৎ এক পাথরে আমি হোঁচট খাই ,  সেটা গর্ত থেকে খুঁড়ে তুলি ,  লাল রোমশ কাঁকড়ার মত বিরাট এক মাকড়শা এদিকে তাকায় ,  স্থির ।   -  -  -  একটা সোনালি ক্যারাবাস গুবরে পোকা এক ঝলক বিষবাষ্প ছেড়েই বিদ্যুৎগতিতে তার রঙধনু রঙ নিয়ে হারিয়ে যায় -  -  -  ।  আরও এগিয়ে যায় ,  ফার্নের জঙ্গল পেরোই ।  আমার চেয়ে একমাথা উঁচু ফার্ন গাছ ,  তাদের ঠাণ্ডা সবুজ চোখ বেয়ে জল পড়ে আমার ওপর ,  পাতাগুলো পেছন থেকে পাখার মত বাতাস করে -  -  -  একি অসামান্য গুপ্তধন ।  
 -  -  হঠাৎ দেখি একটি পচা কাঠের গুঁড়ি ,  শরীর জুড়ে তার নীল আর কালো ব্যাঙের ছাতা ,  লালচে পরগাছারা ঝকঝক করছে লাল রত্নের মত ,  কিন্তু আলসে গাছগাছালি দাড়ির মত ঝুলে আছে গুঁড়িটার গাল বেয়ে ,  আচমকা এক ঝলক বাতাসের মত একটা সাপ পচাগুঁড়ির ফোঁকর গলে ছিটকে বেরোয় -  মনে হয় গুঁড়ির আত্নাটুকু বেরিয়ে চলে গেল -  -  - 
 আরও দূরে শত্রুর মত বিচ্ছিন্ন গাছগুলো ঘাসের সবুজ নরম গালচের উপর দাড়িয়ে ,  বনের দুর্বোধ্য রহস্যের দিকে ওরা ডালপালা মেলে রাখে ,  ছড়িয়ে দেয় ।  প্রত্যেক গাছের পাতার গড়ন সতন্ত্র -  কোনটা ঝুরিঝুরি ,  কোনটা সুচের মত তীক্ষ ,  কোনটা খাড়া লম্বা ,  কোনটা বা সুডৌল ।  মনে হয় এদের নানান দিক থেকে ছুরি চালিয়ে এমন বিভিন্ন গড়ন দেয়া হয়েছে -  -  -  
নীচে গভীর নালা ,  স্ফটিকের মত স্বচ্ছ জল গ্রানাইট আর জ্যাসপার পাথরের উপর দিয়ে  ঝরঝর করে বয়ে যাচ্ছে -  -  -  একটা ঝকঝকে লেবুরঙের প্রজাপতি উড়ে যায় ,  জলের ওপর কাঁপে ,  সূর্যের আলোয় থিরথির করে ডানাগুলো কাঁপায় -  -  -  কাছেই গোছা গোছা ক্যালকেওলারিয়া ফুলের হলুদ মুখ হেসে নড়ে ওঠে -  -  - 
 অনেক উঁচুতে ফোটাফোটা লাল রক্তের মত কপিহিউ ফুল বনের সবুজ ধমনী বেয়ে গলে পড়ে ।  সাদা কপিহিউগুলো বরফের স্ফটিকের মত ।  -  -  -  একটা বুনোশেয়াল নিঃশব্দ বাতাসকে কাঁচের টুকরোর মত চুরমার করে দিয়ে হঠাৎ ছুটে যায় -  -  -  বনের পাতা থিরথির কাঁপে -  -  -  কিন্তু এ তল্লাটে টুকরো হওয়া নিঃশব্দ আবার জোড়া লাগে -  -  - 
 শুনতে পাই কোন ভয় খাওয়া প্রাণীর ঝাপসা আর্তস্বর -  -  -  অদৃশ্য এক পাখির ধারাল চিৎকার বাতাসে বিঁধে যায় -  -  -  ।  বনজ পৃথিবীর অস্ফুট কানাকানি চলতেই থাকে — হঠাৎ ঝড় ওঠে -  - মাটির সঙ্গীতময় বুকের গান থেমে যায় ,  ভেঙ্গে যায় । 
চিলির এই বনভূমি যে না দেখেছে ,  সে পৃথিবীর আধখানা মুখই দেখেনি । 
আমি এই নিসর্গের বুক থেকে ,  এই কাদাময় পৃথিবী থেকে ,  এই শব্দহীন সাম্রাজ্য থেকে বেরিয়ে এসেছি -  -  -  -  বেরিয়ে এসেছি সমস্ত পৃথিবীকে গান শোনাব বলে ।  
এই ভাবেই শুরু হয়েছে বিশ্বের সবচেয়ে রোমান্টিক কবি খ্যাত পাবলো নেরুদার জীবনকাহিনী ,  উপরের জলতরঙ্গের ঝঙ্কারময় অংশটি ছিল এর মুখবন্ধ ,  এর পর কবির ছন্দ নিয়ে এগিয়ে গেছে তার জীবন বৃত্তান্তের বর্ণনা ।  এই মুখবন্ধটি বিগত বেশ কবছর ধরেই আমার দেয়ালে লেপটে আছে দেশ - কাল - শক্তির প্রভাব এড়িয়ে ।  

কয়েক সপ্তাহ আগে টাইম ম্যাগাজিনে বিশ্বের কয়েকজন হোমরা - চোমরার কে কি বই পড়ছেন সেই সম্পর্কে কয়েক পাতার রিপোর্ট এসেছিল ।  তাতে জাতিসংঘের সাবেক মহাসচিব কফি আনান বলেছিলেন পাবলো নেরুদার কবিতা নিয়ে তার বরাবরই উচ্ছাস ছিল কিন্তু তিনি ভেবে পেতেন না একজন মানুষ কি করে এমন কবিতা লিখতে পারে !  কিন্তু নেরুদার স্মৃতিকথা পড়ার পর তিনি খানিকটা আন্দাজ পেয়েছেন কেন খাঁটি প্রকৃতির সন্তান এমন অনর্গল ফোয়ারার মত উচ্ছল কাব্য রচনায় সক্ষম হয়েছিলেন ।   
নেরুদার মেমোয়ার্স বা স্মৃতিকথা আমার সবচেয়ে প্রিয় আত্মজীবনীদের একটি ,  আসলে এটিকে জীবনকথা না বলে এক বিশাল কবিতা বলা যায় ,  কবিতার মতই ছন্দ ,  মাধুর্য ,  দীপ্তি ,  স্বচ্ছতা বয়ে গেছে বইয়ের প্রথম থেকে শেষ ছত্র পর্যন্ত ।  সেই সাথে নেরুদার একান্ত নিজস্ব সম্পত্তি ভুবন ভুলানো উপমার  (  মেটাফোর )  ছড়াছড়ি সবখানেই ।  এই প্রসঙ্গে মনে পড়ল জনৈক সাহিত্যপ্রেমী ভারতীয় রাষ্ট্রদূত ,  সম্ভবত মুচকুন্দ দুবে বলেছিলেন গত শতাব্দীর সেরা উপমা ব্যবহারকারী কবি পাবলো নেরুদা ,  তার পরপরই শামসুর রাহমান । 
  কবিতার মত সুরের নহর হয়ে পাতায় পাতায় আবদ্ধ এই জীবনকাহিনী পড়ার সমস্যাটাও সেইখানেই ,  পাঠের পর তৃপ্ততা না ,  বুক ভরে ওঠে হাহাকারে ,  আবার পড়তে ইচ্ছে করে ,  প্রতিটি শব্দ ছুয়ে ,  প্রতি উপমা দীপ্ত কণ্ঠে উচ্চারণ করে ,  গভীর আবেগে আপ্লুত হয়ে বারংবার ।  
কবি জীবনকাহিনী বলে গিয়েছেন মোটামুটি ধারাবাহিক ভাবেই ,  মাঝে মাঝে তার বিপুল কর্মযজ্ঞময় জীবনের কিছু ব্যক্তি ,  ঘটনা ,  স্থান পারিপার্শ্বিকতার চাপেই আগুপিছু হয়ে স্থান করে নিয়েছে ধারাবাহিকতার ছন্দ ভেঙ্গে কাহিনীকে আরো ছন্দময় করে তুলে ।  এর ফাঁকেই ফাঁকেই পাঠকের সামনে উজ্জল মেঘের কাহিনীর ভেলা থেকে নেরুদার নামের কবি আস্তে আস্তে বাস্তবে রূপ নেন ।  
মুখবন্ধের পরপরই কবি শুরু করেন তার শৈশবের কাহিনী ,   ১৯০৪ সালে জন্ম নেবার সময়থেকেই বাবা ,  পরিবার ,  চিলির মফস্বল শহরের কঠিন জীবন আর প্রকৃতির বাস্তব বর্ণনা ।  এমন ভাবে তিনি অরোক্যানিয়া অঞ্চলের প্রবল বৃষ্টির সুক্ষ কারুকার্যের কথা তুলে ধরেন যে চোখের সামনে মূর্ত হয়ে ওঠে মেরুপ্রদেশের ধূসর আকাশের নিচে মন্ত্রমুগ্ধ হয়ে বৃষ্টি পড়া দেখছে এক শিশু ।  
শিশুটির জ্ঞান পিপাসার ব্যপ্তি মহাবিশ্বের চেয়েও বড় ,  আর তার চেয়ে বৃহত্তর তার মুগ্ধ হবার ক্ষমতা ।  সেই আকাশচুম্বী মুগ্ধতায় আকণ্ঠ নিমজ্জিত থাকা কবি ঘটনাগুলো বলতে থাকেন স্মৃতিমেদুরতায় আক্রান্ত হয়ে -  তার প্রিয় হারিয়ে যাওয়া খেলনা ,  কর্কশ আবহাওয়া ,  আদিম ট্রেনভ্রমণ ,  যৌনঅভিযান এবং জীবনে এক দুঃখজনক ঘটনায় গনগনে আবেগ তাড়িত হয়ে লেখা প্রথম কবিতার কথা ।  যা পড়ে তার বাবা বলেছিলেন ,  কোথা থেকে তুলেছিস ? 
শুরু হয় বালক কবি বইয়ের জগতে অনন্ত যাত্রা ,  সেই সুবাদে নব নব বন্ধু ,  বড়দের কালো জগতে প্রবেশ ,  জীবন পথের ধ্রুবতারা  সাহিত্যিকদের গল্প বলে যান তিনি অসীম কৃতজ্ঞতায় ।    
বাবার চোখে পড়ার ভয়েই পিতৃপ্রদত্ত নাম নেফতালি রিকার্ডো রেয়েস বাসোয়ালতো এড়িয়ে পত্রিকায় দেখা এক চেক দেশের কবি ইয়ান নেরুদার নাম খুবই পছন্দ হওয়ায় সেই নামেই কবিতা ছাপানো শুরু করেন ।  এক সময়ে ছাড়িয়ে যান মূল নেরুদার খ্যাতিকে যোজন যোজন গুণে ।  
অবশেষে মফস্বলের মুখচোরা ছেলেটি চিলির রাজধানী সান্তিয়াগোতে অধ্যয়নের তাগিদে গমন করেন ,  তার আকাশ ভরে ওঠে উল্কার ঝাঁকের মত বন্ধু প্রাপ্তি এবং বন্ধু বিচ্ছেদে ,  সেই সাথে শুরু করেন জনসমক্ষে স্বরচিত কবিতা পাঠ ।   ১৯২৩ সালে ছাপা হয় তার প্রথম কবিতার বই ,  এর পিছনের তার উৎকণ্ঠা ,  উত্তেজনা ,  অবিরাম ত্যাগের কথা আমাদের মুগ্ধ করে সেই কিশোরের কাব্যপ্রেমের প্রতি । 

বছর কয়েক পরে লেখাপড়ার পাট আপাত চুকিয়ে ভ্রমণ আর জীবনের নেশায় পাগল কবি পৃথিবীর অন্যপ্রান্তে অনেক দেনদরবার করে চিলির দূতাবাসে নিজের জন্য চাকরি খুঁজে নেন ।  দেশটার নাম বার্মা ।  ইরাবতীর তীরে অবস্থিত রেঙ্গুন শহরে শুরু হয় নতুন জীবন ,  কবির মতে বিশ্বের সবচেয়ে সুরেলা নদীর নাম এটিই ।   একে একে আসে ভারতবর্ষ ,  শ্রীলঙ্কা ,  বাটাভিয়া  ( ইন্দোনেশিয়া )  ,  জাপান ,  চীন নানা প্রাচ্যদেশের অত্যাশ্চর্য কাহিনী ।  

বইটির একটি বড় আকর্ষণ নেরুদার সাথে নানা বিশ্ব ব্যক্তিত্বের সরাসরি সাক্ষাতের রোমন্থন ,  যে তালিকায় সালভেদর আয়েন্দে ,  পাবলো পিকাসো ,  নাজিম হিকমত ,  মহাত্মা গান্ধী ,  গ্যাব্রিয়েল মিস্ত্রাল ,  অক্টাভিও পাজ ,  যোসেফ স্ট্যালিন ,  জওহরলাল নেহেরু । 
 আছে বিপ্লবী চে গ্যেভারার সম্পর্কে তার উচ্ছাসময় স্মৃতিচারণ ,  বলিভিয়ার জঙ্গলে নিহত হবার সময় বিপ্লবের এই সূর্যসন্তানের সাথে ছিল মাত্র দুইখানা বই ,  একটি তার নোট বুক অন্যটি নেরুদার ক্যান্টো জেনারেল ।  

তবে সবচেয়ে বেশী শব্দ তিনি বরাদ্দ রেখেছেন তার বন্ধু ,  আন্দালুসিয়ার কণ্ঠস্বর ,  স্পেনের মহাকবি ফেদেরিকো গার্সিয়া লোরকা নিয়ে ।  
লোরকা আর নেরুদা ছিলেন মানিকজোড় ,  সাহিত্য ,  বন্ধুত্ব ,  ভ্রমণ সব ক্ষেত্রেই ,  এক সাথে বক্তৃতা দিয়েছেন ষাঁড়ের লড়াইয়ের ম্যাতাডোরদের মত ,  কাব্য বুনেছেন ,  গান গেয়েছেন ,  ঝড় তুলেছেন নাচের আসরে ।  

স্পেনের সবচেয়ে বিখ্যাত কবিকে বধ্যভূমিতে নির্মম মৃত্যুকে গ্রহণ করতে বাধ্য করা হল স্বদেশের সামরিক জান্তার বিরুদ্ধাচারণ করায় ।  সারা বিশ্বে এর বিরুদ্ধে ঝড় ওঠে ,  কিন্তু কর্ণপাত করে না নির্বোধ ,  মাথামোটা ফ্রাঙ্ক আর তার তাঁবেদাররা ।  নেরুদা লিখেছেন স্পেনের নিসর্গে কোন নদী নেই ,  এর নদী এখানকার কবিরাই ।  
সেই সাথে পাওয়া যায় নেরুদার বহুমাত্রিক উৎসাহের পরিচয় ,  নানা বিষয়ের উপর হাজার হাজার বইয়ের সংগ্রহতো  তার ছিলই ,  তার সারা বিশ্বের নানা কোণ থেকে সংগ্রহ করা মুখোশের সংগ্রহ ছিল অতুলনীয় ।  আর ছিল শঙ্খের বিশ্বের সেরা সংগ্রহের একটি ,  সমুদ্রের এবং স্বাদু জলের হাজার দুষ্প্রাপ্য শামুক ,  ঝিনুক ছিল তার সংগ্রহে ।  যা তিনি পুরনো বিশ্ব -  বিদ্যালয়ে দান করে দেন ।  চিলির পাখিদের নিয়েও একটি বই লেখার সিদ্ধান্ত নিয়েছিলেন এক সময়ে ।  ঘুরে ঘুরে তার নিসর্গ প্রেমের কথা এসেছে বার বার ।    

নিজের প্রথম বিয়ের ও তার ব্যর্থতার কথা বলেছেন লাজুকতা নিয়ে ,  কিন্তু দুর্দম উচ্ছাসে বলেছেন তার জীবনের সেরা প্রেম ,  স্ত্রি মাতিলডা উরুশিয়ের কথা ,  যিনি ছিলেন তারপরই এক চিলির কোন নাম না জানা মফস্বলের মানুষ ।  
নিজের পরিচয় হিসেবে সবসময়ই বলেছেন নেরুদা -  ১ম পরিচয় তিনি কবি ,  ২য় পরিচয় তিনি কম্যুনিস্ট ,  ৩য় পরিচয় তিনি চিলির অধিবাসী ।  

কম্যুনিস্ট পরিচয়ের কারণেই এক সময় মাথায় হুলিয়া নিয়ে বিভিন্ন দেশে ফেরারি জীবনযাপন করতে বাধ্য হন আমাদের গ্রহের রোমান্টিকতম কবি ,  সেই তীব্র কষ্টকর মুহূর্তগুলোর বর্ণনা আঁকা হয়েছে ধূসর পাতায় কালো অক্ষরে ।  আবার অনেক পরে সেই সমন ফিরিয়ে নেয়া হলে দেশে ফিরে সাম্যবাদী দলের দায়িত্ব নিয়ে রাষ্ট্রপতি পদে লড়ার অঙ্গীকার করেন ,  যদিও পরবর্তীতে বহুদিনের সহযোদ্ধা ,  ঘনিষ্ঠ বন্ধু সালভেদর আয়েন্দেকে এই দায়িত্ব সমর্পণ করেন  (  আয়েন্দে ছিলেন গণতান্ত্রিক ভাবে রাষ্ট্রপ্রধান হিসেবে নির্বাচিত পৃথিবীর প্রথম মার্ক্সসিস্ট নেতা )   ।  

হয়ত এই সাম্যবাদিতার কারণেই তাকে নোবেল সাহিত্য পুরস্কার দেওয়া হয় অনেক অনেক পরে ,  ১৯৭১ সালে ।   এর কিছুদিন পরেই সি আই এর সহযোগিতায়  চিলির এক হঠকারী জেনারেল পিনোশে ক্ষমতা দখল করে বন্দুকের মুখে ,  পাওয়া যায় গণনেতা আয়েন্দের মৃতদেহ  (  অবশ্য মৃত্যুর কারণ নিয়ে আজো রহস্য উদঘাটন হয় নি )  ,  সেই সময়কে এক ঘনীভূত পঙ্কিল আঁধার হিসেবে বর্ণনা করেছেন কবি ।  এখানেই থেমে গেছে তার কলম ।  সবুজ কলম দিয়ে সবসময় কাব্য সৃষ্টি করতে পছন্দ করতেন তিনি ,  বলতেন এই রঙ তাকে আগামী দিনের স্বপ্নে উজ্জীবিত করে ।  
এর মাত্র ১২ দিন পরেই অন্য ভুবনে যাত্রা শুরু করেন তিনি । 

সামরিক বাহিনী হানা দিয়েছিল তার বাড়ীতেও ,  উদ্যত অস্ত্রের মুখে দাড়িয়ে স্মিতহাস্যে বলেছিলেন কবি -  চারিদিকে তাকিয়ে দেখ ,  তোমাদের জন্য বিপদজনক একটিই জিনিস আছে এইখানে ,   কবিতা !  
  ১৯৭৩ সালের ২৩ সেপ্টেম্বর মাত্র ৬৯ বছর বয়সে হাসপাতালে অবস্থানরত অবস্থায় হৃদযন্ত্র বিকল হয়ে স্তব্ধ করে যায় চিলির বিবেক ,  যদিও অনেকেই ধারণা করে থাকে পিনোশের গুণ্ডা বাহিনী বিষ দিয়ে হত্যা করে ছিল তাকে ,  যা নিয়ে পুনঃতদন্ত শুরু হয়েছে এখন চিলিতে ।  তার অন্ত্যেষ্টিক্রিয়া অত্যন্ত গোপনে সেরে ফেলার চেষ্টা চালায় সেনাবাহিনী ,  সেখানে যোগদানের অনুমতি ছিল না সর্বসাধারণের ,  যদিও নেরুদাপ্রেমী চিলির অধিবাসীরা এত বিক্ষোভে ফেটে পড়ে ।   
শেষে সারা জীবনে শব্দের ঝড় তোলা আলোকময় ভুবন নিয়ে কাজ করে যাওয়া কবির শব্দ নিয়ে বলা অমূল্য শব্দগুচ্ছ এখানে হুবহু তুলে দিয়ে শেষ করছি — 
কে বলে শব্দের প্রাণ নেই ?  শব্দ  তো গান করতে জানে ,  উড়তে জানে ,  ডানা গুটিয়ে বসতে জানে -  -  -  -  সেসব শব্দ আমি যে শুধু ভালবাসি তাই নয় ,  শ্রদ্ধাও করি - আঁকড়ে ধরি ,  হাত ধরে ছুটিয়ে নিয়ে চলি ,  নরম শব্দের মধ্যে আমি দাঁত বসাতে জানি ,  গলিয়ে তরল করে ফেলতে জানি -  -  -  -  শব্দ ভালবাসি আমি -  - 
 -  হঠাৎ চমকে দেওয়া  শব্দ -  -  -  আগ্রহে অধীর আমি ,  তীর ছুড়ি -  -  -   শব্দেরা ডানা থমকে পায়ের কাছে খসে পড়ে -  -  -  রঙিন নুড়ির মত ঝকঝকে শব্দ ,  রূপালী মাছের মত ছিটকে ওঠা শব্দ ,  ফেনার মত ,  সুতোর মত  শব্দ ,  ধাতব  শব্দ ,  শিশিরের মত ফোঁটাফোঁটা  শব্দ  -  -  -  -  শব্দ খুঁজে বেড়াই তন্ন তন্ন করে -  -  -   শব্দের জৌলুসে ধাঁধিয়ে যায় চোখ — সমস্ত  শব্দ দিয়ে কবিতাকে গড়তে যাই -  -  -  ওরা উড়াল দেয় ,  গুনগুন করে ওড়ে -  -  - 
 আমি ওদের মাঝ পথে ধরে ফেলি ,  ময়লা সরাই ,  খোসা ছাড়াই ,  মেলে ধরি -  -  -  মনে হয় ওরা স্ফটিকের মত ,  হাতির দাঁতের মত ,  ধুকপুকে পিছল শব্দ ,  ফলের মত ,  শ্যাওলার মত ,  সবুজ পাতার মত শব্দ ,  জলপাই শব্দ -  -  -  সব -  -  -  সব  শব্দ ঝাকিয়ে মিশিয়ে একাকার করে ফেলি ,  গুঁড়ো করে উড়িয়ে দিই বাতাসে -  -  -  কবিতায় ওরা জমাট বেঁধে থাকে ,  পালিশ করা কাঠের মতন উজ্জল রূপালী  শব্দের । 
 কয়লার মত  শব্দেরা ,  সমুদ্র খুঁড়ে আনা জাহাজডুবির ফেলে যাওয়া গুপ্তধন ,  ঢেউ এর রেখে যাওয়া উপহার ।  কি নেই ওদের সত্ত্বার মধ্যে ,  ওদের রক্তের মধ্যে ?  একটি  শব্দ উড়ে এসে কোন পংক্তি জুড়ে বসা মাত্র ,  একটি অবাঞ্ছিত শব্দ পোকার মত কোন ছত্রের মাঝে সিঁদ কেটে ঢুকলেই কবিতা পাল্টে যায় -  -  -  -  ।  
ওরা কখনো ছায়ার মত ম্লান ,  কখনো স্বচ্ছ ,  কখনো ওরা পালকের মত হালকা ,  কখনো ভারী ,  কখনো বা রোমশ ।  -  -  -  -  এতদিন ধরে নদীর খাত বেয়ে গড়িয়ে এসে ,  পৃথিবীর দশ মাথা ছুয়ে ,  মাটির তলায় শেকড় চালিয়ে ,  ওদের শরীরে কি নেই ?  ওরা পুরনো অথচ ওরাই নতুনের মত আচমকা -  -  -  ।  ওরা গুহায় আর ফুলের কুঁড়ির মধ্যে লুকিয়ে থাকে -  -  -  -  ।  এ ভাষার তুলনা পাই না কোথাও । 
 এ দেশটাকে যারা হামলা চালিয়ে দখল করেছে তারা আমাদের জন্য রাখার মধ্যে রেখে গেছে এই ভাষাটাই !  দানবের মত উঁচু কর্দিলেরা পাহাড় ডিঙিয়ে ,  আমেরিকার রুখো কর্কশ মাটির উপর ঘোড়া চালিয়ে ,  ওরা খুঁজেছে ,  শিকার করেছে ।  আলু ,  শিম ,  কালো তামাক ,  সসেজ ,  গম ,  ডিম -  যা পেয়েছে হাঙরের মত ভয়ানক খিদের আক্রোশে সমস্ত সাবাড় করে ফেলেছে -  এমন মারাত্নক খিদের নজির পৃথিবীতে আর নেই -  ওদের ক্ষুধার্ত মুখ দিয়ে চিবিয়ে খেয়েছে সব ধরনের ধর্ম ,  সব ধরনের জাত ,  গিলে খেয়েছে পিরামিড ,  শেষ করে দিয়েছে প্রাচীন দেবদেবতার মূর্তি ।  -  -  -  -  ওদের সঙ্গে আনার বস্তার মধ্যে ওদের তৈরি এরকম মূর্তিই কিছু ছিল ।  ওরা কোথাও কিছু রাখেনি -  -  -  জমি জিরেত চেঁছে ছুলে সাফ করে দিয়েছে -  -  -  -  -  । 
 কিন্তু তবুও তো ঝকঝকে শব্দ ওরা ফেলে গেছে অজান্তেই -  -  -  ওদের বর্বর শুকতলা থেকে ,  ওদের দাড়ি ,  হেলমেট ,  ঘোড়ার নাল থেকে নুড়ির মত শব্দ ঝর ঝর করে পড়তে পড়তে গেছে -  -  -  ওরা এই জ্বলজ্বলে ভাষাকে অজান্তে ফেলে গেছে । 
 আমরা খুইয়েছি সব ,  হারিয়েছি সব -  -  -  আবার পেয়েছি অনেক ,  জিতেছি অনেক ।  -  -  -  - আমাদের সোনা ওরা লুট করে নিয়ে গেছে ,  ফেলেও গেছে রাশিরাশি সোনা -  -  -  -  ।  সব কিছু নিয়ে গিয়েও সব কিছু রেখে গেছে ওরা -  -  -  ।  রেখে গেছে দুর্মূল্য শব্দ ।  

  (  পাবলো নেরুদার স্মৃতিকথা একাধিক ভাষায় পড়ার সৌভাগ্য আমার হয়েছে ,  স্প্যানিশটা এখনো সড়গড় হয় নি বলে দাঁত ফোঁটাতে পারি নি খুব গভীরে ,  ইংরেজি পড়ে খুব একটা আরাম পাই নি ,  তার মূল কারণ অসাধারণ একটি বাংলা অনুবাদ পড়ে ফেলেছিলাম আগেই ।  
এই লেখায় প্রথমে ও শেষে যে অনুবাদ অংশ হুবহু তুলে ধরলাম ,  তা সহ নেরুদার পূর্ণ স্মৃতিকথার অনন্য অসাধারণ অনুবাদটি করেছে অতি আপনার জন ,  আমার দিদি আনন্দময়ী মজুমদার । 
  ১৯৯৩ সালে একটি ত্রৈমাসিক পত্রিকার জন্য কথাসাহিত্যিক হাসান আজিজুল হক তার হাতে নেরুদার মেমোয়ার্স অনুবাদের জন্য দেন ,  নানা ঘটনা পরিক্রমায় সুদীর্ঘ দেড় যুগ পরে ২০১১ সালে তার সম্পূর্ণ অনুবাদ সম্ভব হয় ।   এই বছর যে কোন মাসে সময় প্রকাশন থেকে বইটির আলোর মুখ দেখবার কথা ,  অনুবাদটির ভূমিকা লিখেছেন বিখ্যাত অর্থনীতিবিদ ,  লেখক সনৎ কুমার সাহা ।   বইটির মুখবন্ধটি হায়াৎ মামুদ সম্পাদিত নেরুদা সঙ্কলনে স্থান পেয়েছে । 
লেখায় ব্যবহৃত আলোকচিত্রগুলো  নেট থেকে সংগৃহীত ।   ) 






তিব্বত !  তিব্বত ! 




তিব্বত ,  সে এক অবাক করা নাম ,  জাদুময় ভূখণ্ড ,  যার তুলনা কেবলমাত্র সে নিজেই !  হাজার হাজার কিলোমিটার চলে যাওয়া ঊষর ,  রূক্ষ ,  পাথুরে ভূমি ,  পৃথিবীর উচ্চতম পর্বতশৃঙ্গগুলোকে বুকে রাখা বিশ্বের সর্বোচ্চ মালভূমি আর বরফগলা নদীর সমন্বয়ে গঠিত তিব্বতের জুড়ি আক্ষরিক অর্থেই আমাদের গ্রহে দ্বিতীয়টি নেই ।  যেমন বিচিত্র এর ভূপ্রকৃতি তেমন বিস্ময় জাগানিয়া এর প্রাণীকুল আর এখানে বসবাসরত মানব সম্প্রদায় । 

এই শতকেও সেখানে মেনে চলা হয় শতাব্দী প্রাচীন রীতিনীতি ,  রহস্যে মোড়া গুম্ফাগুলোর দেয়ালে প্রতিধ্বনি তোলে পুরোহিতের মন্ত্র ,  ক্যানভাসে দক্ষ হাতে একের পর এক নয়নজুড়ানো নিপুণ থাংকা  ( পটচিত্র )  এঁকে যায় গেরুয়া রঙের পোশাক মোড়া সন্ন্যাসী চিত্রকরেরা ,  সাধারণ মানুষ ফিরে যেতে চায় যাযাবরবৃত্তিতে ,  পশুচারণের আদিম পেশায় ।  সেই সাথে হাজার বছর ধরেই তিব্বত এক নিষিদ্ধ বিস্ময় বহির্বিশ্বের কাছে ,  কারণ বিদেশীদের অনুপ্রবেশ সম্পূর্ণরূপে নিষিদ্ধ ছিল দীর্ঘ দিন ,  আজো তা নানা নিয়ম - কানুন - শৃঙ্খলার নিগড়ে ঘেরা । 


ছোটবেলায় সাধারণ জ্ঞানের বইতে দেখতাম নিষিদ্ধ দেশ -  তিব্বত ,  নিষিদ্ধ নগরী -  তিব্বতের রাজধানী লাসা ,  সেইসব নামগুলো যেন ফেনিয়ে ওঠা গাঢ় রহস্যের কুয়াশায় ঘেরা ,  আলো -  আঁধারে ঢাকা ,  খুব জানতে ইচ্ছে করত তাদের সম্পর্কে ,  কিন্তু জানবার উপায় ছিল না বললেই চলে ।  নানান বইপত্র ঘেঁটে জানতে পারি ব্রহ্মপুত্র নদীর উৎপত্তিস্থল অপরূপা মানস সরোবর সেই নিষিদ্ধ মালভূমির অবিশ্বাস্য উচ্চতায় অবস্থিত ,  তার সঙ্গী পবিত্র নয়নাভিরাম  পর্বত কৈলাস ,  যাকে তিব্বতিরা মনে করে বিশ্বের কেন্দ্রস্থল ।  বৌদ্ধ ও হিন্দু ,  দুই ধর্মের অনুসারীদের কাছেই কৈলাস তীর্থক্ষেত্র ,  অতি পবিত্র এই পর্বতে আরোহণের চেষ্টাকারীকে মৃত্যুদন্ড দেবার বিধান রয়েছে স্থানীয় আইনে ,  কাজেই সেখানে না হলেও তিব্বতি বৌদ্ধদের কাছে হাজার বছর ধরে অতি পবিত্র বিবেচিত নীলকান্তমণিদেবী বা টেঁকো ঈশ্বর বলে পরিচিত প্রায় সাতাশ হাজার ফুট উচ্চতার  ( ২৬ , ৯০৬ ফুট বা ৮ , ২০১ মিটার ,  আমাদের গ্রহের ষষ্ঠ উচ্চতম পর্বত )  চৌ য়ূ পর্বত শৃঙ্গ অভিযানে ২০০৯ সালের শেষদিকে সৌভাগ্য হয়েছিল সেই স্বপ্নময় ,  জাদুঘেরা প্রায় মায়াবাস্তবতার আড়ালেই থাকা তিব্বত স্পর্শ করবার ,  সেই গল্পই তুলে ধরছি আপনাদের কাছে । 
সে বছরের ১০ সেপ্টেম্বর দুপুরের খানিক আগে আমরা নেপালের রাজধানী কাঠমান্ডু থেকে জিপগাড়ীতে করে তিব্বত সীমান্তে অবস্থিত কোদারী শহরে পৌছাই ,  আমরা বলতে পর্বতারোহণের সঙ্গী শেরপারা ,  সেই সাথে দুজন বঙ্গসন্তান অভিজ্ঞ পর্বতারোহী  এম এ মুহিত  (  উল্লেখ্য মুহিত ভাই এই মাসেই বিশ্বের অন্যতম ঝুঁকিপূর্ণ মানাসলু পর্বত জয়ের মাধ্যমে একমাত্র বাঙালি হিসেবে তিন তিনটি ৮০০০ মিটার উচ্চতার পর্বত জয়ের অনন্য গর্বের অধিকারী হয়েছেন ,  অন্য দুটি ছিল চৌ য়ূ এবং মাউন্ট এভারেস্ট )  ও আমি ,  তারেক অণু । 

এর আগে আমরা হিমালয়কন্যা নেপালে আসলেও এই প্রথমবারের মত তিব্বতের নিষিদ্ধ ভূখণ্ডে পা রাখতে যাচ্ছি ,  মনের কোণে উৎসাহের বাণ ডেকেছে ।  হিমালয় থেকে বয়ে আসা বটেকোশী নদীর উপরে নির্মিত এক সেতু সংযোগ করেছে এই দুই দেশকে ,  সেদিকে এক পলক পড়তেই যেন ধনী - গরীবের অর্থনৈতিক পার্থক্যটা প্রকট হয়ে ধরা দিল খালি চোখেই ,  নেপালের সীমানায় কোনমতে দাড় করানো কয়েকটা ভবন ,  অনেকটা ছাপরা ধরনের কিছু খাবার দোকান ,  জনা কয়েক পুলিশ -  এই শেষ !   অন্যদিকে তিব্বত সীমান্তের ভিতরে চীনা মিলিটারির প্রায় দুর্ভেদ্য দুর্গ ,  সারি সারি ভবন ,  সর্বদাই টহলরত অস্ত্রধারী মিলিটারি ।  সর্বক্ষণের কড়া পাহারা যেন দর্শনার্থীদের কেউ সীমান্তবর্তী কোন স্থাপনা বিশেষ করে সেতুটার ছবি তুলতে না পারে । 

কাছের দেশ মানজ্বালা  ( বাংলাদেশের চীনে নাম )  থেকে আসলেও ভিসার ঝামেলা শেষ করতে বেশ খানিকক্ষণ লেগে গেল ,  উল্লেখ্য ২০০৮ সালে বেইজিং অলিম্পিকের জন্য গত দুই বছর ধরেই চীন সরকার যে কোনরকম রাজনৈতিক গোলযোগ এড়ানোর জন্য তিব্বতে কোনরকম পর্বতাভিযান চালানোর অনুমতি দেয় নি ।  কাস্টমসের গোমড়ামুখো চীনা পুলিশ কর্মকর্তার মূল আকর্ষণ ছিল সাথে বয়ে আনা চারখানা বই ,  সেগুলো কোন রাজনৈতিক উদ্দেশ্য প্রণোদিত কিংবা দালাই লামার বাণী সম্বলিত কিনা তা বোঝার জন্য যেন রীতিমত যুদ্ধ অভিযান চলল পাতার পর পাতা উল্টে ,  তবে আমার নিরেট মাথায় কিছুতেই ঢুকল না কেন সেই উচ্চশিক্ষিত সরকারী কর্মচারীরা আমার প্রতিটি ইংরেজি বই উল্টো করে ধরে যাচাই করলেন !  সেই সাথে  প্রত্যেকের ব্যাগে চলল চিরুনি তল্লাসি ,  আমরা পার পেয়ে গেলেও এক ব্রাজিলীয় পর্যটকের ব্যাগে মিলল তিব্বতের পতাকা ,  সাথে সাথে ভিসা থাকা স্বত্বেও প্রবেশাধিকার বাতিল হয়ে গেল তার !  অন্যদের মুখে শুনলাম কারো সাথে মাও সে তুং বিরোধী কোন বই বা লিফলেট এমনকি দালাই লামার ছবি থাকলেও তার কপালে একই পরিণতি ঘটত ।  যদিও এক সতীর্থ আমেরিকান চোখ টিপে দুষ্টু হাসি দিয়ে জানাল তার শার্টের নিচের উল্কি আঁকা আছে স্বাধীন তিব্বতের দাবীতে ! 
সীমান্তের অতি কাছেই মেঘের কোলে ঠাই নেওয়া জাংমু শহরের আমাদের আপাত অবস্থান আর জলখাবারের ব্যবস্থা ছিল । 

 সব জায়গাতেই তিব্বতি মহিলাদের কর্ম তৎপরতা চোখে পড়ার মত ,  মিষ্টি হেসে তারা সম্বোধনের ভঙ্গীতে দুহাত জোড় করে বলে থাসিডেলি -  তিব্বতি ভাষায় নমস্তে । 


খানিক বিশ্রামের পরপরই গাড়ী করে দারুণ পিচ ঢালা রাস্তায় ৩৬৩০ মিটার উচ্চতায় অবস্থিত ক্ষুদে জনপদ নায়লাম - এ আগমন ।  রাস্তাটির অতি অল্প অংশ তখনো নির্মাণাধীন থাকলেও কেবল মনে হচ্ছিল এই দুর্গম বন্ধুর এলাকায় হিমালয়ের বুক চিরে কি করে চীনে প্রকৌশলীরা এই বিস্ময়কর পথ নির্মাণ করেই ছাড়ল !  তবে এটিও ঠিক ,  মনের অজান্তেই খচ খচ করে বিঁধছিল তিব্বতের মত স্বপ্নময় অগম্য স্থানে এমনভাবে যান্ত্রিক শকটে আগমন ,  এর চেয়ে ইয়াকের পিঠে আসলেই আমাদের প্রবেশ বেশী সার্থক মনে হত । 
নায়লামে তখন দারুণ ঠাণ্ডা ,  কনকনে পাহাড়ি বাতাস মনের সুখে খোলা চামড়ায় চাবুক হেনে চলেছে ,  তার সঙ্গী সুতীক্ষ তীরের মতই যন্ত্রণাময় বড় বড় ফোঁটার বৃষ্টি ,  সেই সাথে পদ্মাপারের সমতলের মানুষের হঠাৎ করেই এতটা উঁচুতে অনেক কম অক্সিজেন সমৃদ্ধ বাতাসে আসার কারণে স্বল্প মাথা ব্যাথা ।  এই কম অক্সিজেনময় বাতাসে খাপ খাওয়ানোর জন্যই আস্তানা গাড়া হল দিন দুইয়ের জন্য নাইলামের হোটেল স্নো ল্যান্ডে ।  অন্যান্য অনেক কিছুর সাথেই বিখ্যাত তিব্বতি চা  (  প্রতি কাপে কমপক্ষে দুই চামচ লবণ আর ইয়াকের দুধের এক ডেলা মাখন ,  সেই চায়ে আবার ধোঁয়া ধোঁয়া গন্ধ ,  বাঙালি রসনার জন্য মোটেই উপাদেয় কিছু নয় )  দিয়ে প্রাতরাশ সেরে প্রতিদিনই হাইকিং করতে হত উচ্চতার সাথে খাপ খাওয়ানোর জন্য ।  পথে নজরে আসে তিব্বতিদের আলু ক্ষেত ,  ইয়াকের সাহায্যে লাঙ্গল টানা , 
 


যাযাবর পশুপালকদের আস্তানা ,  ভেড়া -  ছাগলের পাল গণনা করে কাঠমান্ডুর পুঁজোর জন্য প্রস্তুত করা ।  ভেড়া গণনার সময় অবাক হয়ে শুনলাম এক থেকে দশ পর্যন্ত প্রতিটি সংখ্যার উচ্চারণ তিব্বতি ও বাংলায় হুবহু এক ! 


এত উঁচুতে কি শ্বাসরুদ্ধকর সৌন্দর্যের ডালি নিয়ে গিরিরাজ অপেক্ষমাণ আমাদের জন্য ,  দৃষ্টিসীমার শেষ প্রান্তে বটেকোশী নদী দেখা যায় ,  চারদিকে সবুজে ছাওয়া পর্বতমালা ,  আরো দূরে তুষারাবৃত পর্বতশৃঙ্গ ।  ধীরে ধীরে এই বাতাসে খাপ খাইয়ে নিচ্ছে আমাদের শরীর ,  সেই সাথে বাড়ছে ফুসফুসের সহ্যক্ষমতা ,  পর্বতারোহণের জন্য যা অতি গুরুত্বপূর্ণ । 



ট্রেকিং শেষে ফেরার পথে চোখে পড়ে ক্রীড়ারত তিব্বতি শিশু ,  ইয়াকের মাংস নিয়ে খোলা জায়গায় কসাইয়ের দোকান ,  অতি সুসজ্জিত চাইনীজ মিলিটারির অফিস ।   



পরে খুজে খুজে এক সাইবার ক্যাফে পেয়ে সেখানে ঢুকতেই চক্ষুচড়কগাছ ,  তিব্বতি ছেলেছোকরারা ইন্টারনেট ক্যাফেতে বসে বসে গেম খেলছে দস্তুরমত ,  ভিড়ের ঠেলায় মিনিট কয়েক বসেই চলে আসলাম ,  এর মাঝেই জানা হয়ে গেল এক মূল্যবান আবিস্কার -  চৈনিক ভূখণ্ডে ফেসবুক নামক বস্তুটিতে প্রবেশ সম্ভব নহে !  এই শহরে ছড়িয়ে ছিটিয়ে থাকা প্রায় সব ব্যবসার মালিকই তিব্বতে গত কয়েক দশকে আসা হান চাইনিজরা ।  মনের গহনে প্রশ্নের ঝড় ওঠে -  এই কি আমার স্বপ্নের তিব্বত ,  যেখানে যন্ত্র সভ্যতাতেই অভ্যস্ত সবাই ,  অধিকাংশ স্থানীয় শিশুর গায়ে ধুলোধূসরিত মলিন পোশাক ,  কাক ভোরে বৌদ্ধ সন্ন্যাসীর ভরাট কণ্ঠের ওম মণি পদ্মে হুম মন্ত্রের বদলে ঘুম ভেঙ্গে যায় মিলিটারি মার্চপাস্টের উৎকট চিৎকারে ! 
এক ভোরে যাত্রা শুরু হল নাইলাম থেকে ,  মাইলের পর মাইল রূক্ষ ,  ঊষর ,  আপাতদৃষ্টিতে প্রাণহীন ,  অনুর্বর তিব্বতের মালভূমি ,  পর্বত আর উপত্যকার সমন্বয়ে গঠিত অদ্বিতীয় ভূপ্রকৃতি ,  এর মাঝে চড়াই - উৎরাই ,  মালভূমি ,  উপত্যকা ,  নদী এমনকি বরফাচ্ছাদিত পর্বত শিখর প্রায় অতিক্রম করে চলে গেছে  মানুষের তৈরি উচ্চতম সড়ক ,  এত মসৃণ সে রাস্তা ,  এমন নিপুণ দক্ষতায় এর সমাপ্তি টানা হয়েছে যে মাখনের তৈরি বলে ভ্রম হয় ,  আর চলে গেছে এই গ্রহের বন্ধুরতম জায়গার মাঝ দিয়ে !  জানা গেল বেইজিং অলিম্পিকের জন্য মাউন্ট এভারেস্টের বেসক্যাম্প পর্যন্ত এই পিচ ঢালা পথ নিয়ে যাবার মহাপরিকল্পনা হাতে নেয় সে দেশের সরকার ,  অবধারিত ভাবেই নামমাত্র সন্মানিতে শ্রমিক হিসেবে ব্যবহৃত হয় দরিদ্র তিব্বতিরা । 

পথে মনের পর্দায় রূপকথার আমেজ ছড়ানো তিব্বতি গ্রামগুলো দর্শন দিতে লাগল একে একে ,  কোন কোন গ্রামের উঁচু জায়গায় বৌদ্ধমন্দির ,  অনেক গ্রামেই বিদ্যুতের জন্য সোলার প্যানেলের চল দেখা গেল ।  ইয়াক ,  ভেড়া ,  পার্বত্য ছাগল ,  টাট্টু ঘোড়ার পাল নিয়ে ব্যতিব্যস্ত পশুপালক ও তাদের রাস্তা জুড়ে অবরোধ করে থাকা পশুর পালের জন্য গাড়ী থামাতে হল বেশ কবার ।  

বিচিত্র সেই রাখালদের বেশভূষা ,  লম্বা কালো চুল নানা বিচিত্র ভাবে বিন্যাস করা ,  কারো কারো এক কানে বিশাল মাকড়ি ,  মাথায় টুপি ,  এককালের রঙচঙে কাপড় বহু ব্যবহারে বিবর্ণ ।  অনেক শিশুকেও দেখা গেল চারণ কাজে নিয়োজিত থাকতে । 


নয়নমনোহর এদের বাড়ীগুলো ,  অধিকাংশই সাদারঙের হলেও জানালগুলো নানা রঙে ঝলমল ,  সেই সাথে বাড়ীর দেয়ালের উপরে ইয়াকের ঘুঁটে শুকাবার প্রচেষ্টা ।  প্রতিটি লোকালয়েই একদল কুকুর সদা প্রহরারত ,  বিশালাকৃতির রোমশ কুকুরগুলো স্থানীয়দের চোখের মণি । 



বড় বিরতি হয়েছিল প্রায় ৫০০০ মিটার উচ্চতায় এক প্রায় সমতল জায়গায় ,  উদ্দেশ্য বিশ্বের ১৪তম উচ্চ পর্বতশৃঙ্গ  সিসাপাংমাকে অবলোকন ও এই বিস্ময়কে আলোকচিত্রে ধারণ করবার চেষ্টা চালানো ।  ৮০০০ মিটারের অধিক উচ্চতা বিশিষ্ট  (  পৃথিবীতে এমন পর্বতশৃঙ্গ আছে মাত্র ১৪ টা ,  সবই হিমালয়ে )  ধবধবে সাদা বরফাচ্ছাদিত সিসাপাংমা দাড়িয়ে আছে দিগন্তকে আড়াল করে ,  অন্যপাশে আরেক বিখ্যাত শৃঙ্গ গৌরিশঙ্কর । 


 এর পরে আবার ঢাল বেয়ে নিচের পানে ,  দর্শন মেলে চৌ য়ূ এবং পর্বতাধিপতি চো মু লাংমার  (  এভারেস্টের তিব্বতি নাম )  ।  

কিন্তু মনের পর্দায় সবসময় ভাসতে থাকে তিব্বতের সেই অপার্থিব ভয়ংকর সৌন্দর্যময় ঊষরভূমির কথা ,  হয়তো এতটা রূক্ষ বলেই তিব্বতের আকর্ষণ পর্যটকদের কাছে এতো অলঙ্ঘনীয় ,  অমোঘ ,  হাজার বছর ধরে সে আছে ভ্রমণপিপাসুদের কেন্দ্রবিন্দু হয়ে !   মনটা একটু ভারই ছিল শেষ পর্যন্ত মাত্র একজনের স্পন্সরের টাকা জোগাড় হওয়ায় নিজের টাকাটা পুরোপুরি মানিব্যাগ থেকেই দিতে হচ্ছিল  (  টাকার অঙ্ক জানার দরকার নেই ,  কিন্তু যেহেতু ৮০০০ মিটারের যে কোন পর্বতই অত্যন্ত ব্যয়বহুল ,  শুধু জানিয়ে রাখি ঐ এক পর্বতে ব্যয়কৃত অর্থ দিয়েই সমগ্র দক্ষিণ আমেরিকা বা আফ্রিকা ঘোরা হয়ে যায় )   ,  কিন্তু তিব্বতের এমন আদিগন্ত বিস্তৃত রূপশোভা দেখার পর থেকে আজ পর্যন্ত কেবল মনে হয়েছে ভাগ্যিস গিয়েছিলাম তিব্বতে ,  না হলে এই ক্ষুদ্র মানবজীবন অসম্পূর্ণ থেকে যেত । 

সেই সাথে এত ভুললেও চলবে না যে কারণে পলিমাটি দিয়ে তৈরি আমাদের সুজলা সুফলা বাংলাদেশ যে কারণে এত উর্বর ,  সেই একই কারণে তিব্বত এত মরুময় ,  শুষ্ক !  কারণটা ,  গিরিরাজ হিমালয় ।  এক বিশাল প্রাচীরের মত সীমানা আগলে দাড়িয়ে আছে তা ,  বঙ্গোপসাগর থেকে জলীয় বাষ্পপূর্ণ মেঘ কোনমতেই সেই সুউচ্চ বাঁধা ডিঙ্গাতে পারে না ,  ফলশ্রুতিতে জীবনদায়ী বৃষ্টিপাত একতরফা ভাবে সবসময়ই পক্ষপাতিত্ব করে আমাদের দিকটাতে ,  গড়ে তোলে উর্বর ভূমি আর হিমালয় প্রাচীরের অন্য পাশে তিব্বত থেকে মঙ্গোলিয়া পর্যন্ত বিস্তীর্ণ এলাকা থাকে শুষ্ক ,  রিক্ত । 

পরের গন্তব্য গোটা পঞ্চাশেক বাড়ী আর হোটেলের এক ক্ষুদে জনপদ তিংরি ,  উচ্চতা সমুদ্রপৃষ্ঠ থেকে প্রায় ৪২০০ মিটার ,  পশ্চিমে শত শত মাইল চলে গেছে তিব্বতের রূক্ষ মালভূমি আর পূর্ব দিগন্তে দৃষ্টি যাবার অনেক অনেক আগেই তা আটকে পড়ে সমগ্র বিশ্ব থেকে আমাদের বিচ্ছিন্ন করা মাউন্ট এভারেস্টে ! 

তিংরির হোটেলের যে সদা তৎপর দিদিমা পাহারাদার থেকে শুরু করে হেসেলদারের কাজ পর্যন্ত করতেন তার শতভাজ পড়া মুখের রেখাগুলো বলে দেয় শতবর্ষের প্রান্তসীমায় পৌঁছে গেছেন এই কর্মঠ মহিলা ।  এ এক জিনিস আমরা দেখেছি হিমালয়ের অধিবাসীদের মাঝে -  অদম্য প্রাণশক্তি ,  নির্মেদ শরীর ,  জীবনের শেষ দিন পর্যন্ত কঠোর পরিশ্রমরত ।  সেখানে লাঠি অবলম্বনরত কাউকে দেখেছি বলে মনে পড়ছে না ।  অনেকের হাতেই একমাত্র সম্বল জপমালা বা জপযন্ত্র । 

তবে তিতিবিরক্ত হয়ে যাচ্ছিলাম সেখানকার খাবারে ,  তিব্বতিদের প্রধান খাবার চমবা (  গম ও যবের সমন্বয়ে তৈরি )  আমাদের দেওয়া হত না ,  পাতে পড়ত মাত্রাতিরিক্ত তেলে ভাজা সবজি ,  ডিম ,  কখনো ইয়াকের মাংস ।  সেই রান্নায় না ছিল কোন নুন ,  না কোন ঝাল !  

শেষে তিংরি বাজারে অবস্থিত এক নামকাওয়াস্তে নেপালি রেস্তোরাঁ ছিল অকূল পাথারে শেষ ভরসা ।  সেখানকার বাজারগুলোতে যেন ধুলো সবসময় থৈ থৈ করছে ,  কসাইয়ের দোকানে ঝোলানো ভেড়া বা ইয়াকের মাংসে ধুলোর পুরু আস্তরণ ,  তিব্বতিদের শরীরেও তাই ,  এমনিতেই আবার তাদের নামে দুর্নাম আছে স্নান থেকে যতদূর সম্ভব দূরে থাকার । 


স্থানীয়রা অনেকেই ছবি তুললে টাকা দাবি করে ।  পথে এক ক্যাম্পের তত্বাবধানকারী মহিলা আমার গলায় ঝোলানো বাংলাদেশের গামছাটি খুব পছন্দ করাই একটি চমৎকার টুপির সাথে বিনিময়ের প্রস্তাব দেয় ,  আমিও সেই প্রস্তাব সানন্দে গ্রহণ করি তবে সেই লোমশ টুপির বদলে নয় ,  তার দুটি ছবি তোলার অনুমতির বিনিময়ে । 

তিব্বতের প্রায় ৮০০ জনবসতির আরো কয়েকটি ঘুরে আমরা রওনা দেয় গন্তব্যের পানে ,  সুউচ্চ পর্বত শিখরে ।  পথে দেখা মিলল এক ঝাক লামাগায়ারের সাথে ,  অদ্ভুত এক ভয়াল বুনো সৌন্দর্যের অধিকারী সরাসরি হাড় খাওয়ার ক্ষমতাধারী পাখিরাজ্যের একমাত্র বিস্ময় এই দাড়িওয়ালা শকুন ।  তার সুষমামণ্ডিত উড়াল যে কোন অত্যাধুনিক যুদ্ধবিমানকেও হার মানাবে ।  ওরা মনে হয় উপর থেকে হাড় ফেলে ভাঙ্গার জন্য পাথুরে চাতাল খুঁজছিল ।  আরো দেখা হয় ইদুর জাতীয় প্রাণী পাইকা ,  বিশালাকার সোনালী ঈগল আর হঠাৎ করেই সামনে আসা পাহাড়ি অ্যান্টিলোপের পালের সাথে । 
আবহাওয়া ভাল থাকাই সফল অভিযান শেষে অনুমিত সময়ের বেশ কদিন আগেই লোকালয়ে ফিরি আমরা ,  হাতে সময় থাকায় মন রোমাঞ্চে ভরে ওঠে লাসায় অবস্থিত দালাই লামার পোতালা প্যালেস ও বাচ্চাবেলার স্বপ্ন মানস সরোবর দেখার সম্ভাবনায় ।  কিন্তু গুড়ে বালি দিয়ে সাথের গাইড ও অন্যরা জানালো তিব্বতের ভিসার নিয়ম অত্যন্ত কড়া এবং জটিল ।  চীন সরকার আমাদের যে রাস্তা ও গন্তব্যের জন্য ভিসা দিয়েছে আমরা এর ব্যতিক্রম কোন ভাবেই করতে পারব না !  কাজেই হাতে সময় থাকা স্বত্বেও এবারের মত ফিরতে হবে ,  মানস বা কৈলাস দেখতে চাইলে আবার আবেদন করতে হবে নতুন ভিসার ।  কোন গুম্ফা দেখার আশাও পরিত্যাগ করতে হল ,  ১৯৪৯ সালে তিব্বতে ছয় হাজারের উপর বৌদ্ধ মন্দির থাকলেও এখন হাতে গোনা ,  অতি সীমিত ,  রাস্তায় রাস্তায় লামা দর্শন হয় নি আমাদের ,  বরং এর চেয়ে বেশী বৌদ্ধ সন্ন্যাসীর সাথে পরিচয় ঘটে নেপালের রাস্তায় । 
এক মিশ্র অনুভূতি নিয়ে কয়েক সপ্তাহের ভ্রমণ শেষে সীমান্তে ফিরি সবাই ,  তিব্বতের অনন্যসাধারণ ভূপ্রকৃতির প্রতি বিস্ময়ভরা মুগ্ধতা ও বন্ধুত্বপূর্ণ জনগণের প্রতি সহমর্মিতা নিয়ে । 













 ( প্রিয় সচলের বন্ধুরা ,  আমাদের তিব্বত অভিযান নিয়ে একটি সংক্ষেপিত লেখা ৩টি ছবি সহ দেশের এক দৈনিকে প্রকাশিত হয়েছিল কয়েক বছর আগে ,  কিন্তু সেটি ছিল অনেক সংক্ষিপ্ত ও সেন্সরের কাঁচি চালানো ,  এখানে পুরো লেখাটাই রইল ,  আপনাদের ভাল লাগলে তিব্বত নিয়ে পর্যায়ক্রমে আরও লিখার ইচ্ছে থাকল ) 






ত্রিনিদাদ ,  সিয়েনফুয়েগোস ,  মানতানজাস -  কিউবার ত্রিরত্ন




কিউবা পশ্চিম ভারতীয় দ্বীপপুঞ্জের বৃহত্তম দ্বীপ ,  ইউরোপ থেকে ঔপনিবেশিকরা সবার আগে নতুন পৃথিবীতে যে ভূখণ্ডে আস্তানা গেড়েছিল অনাদিকালের জন্য ,  এটি তার অন্যতম ।  সবুজ অধ্যুষিত উর্বর এলাকাটি বারংবার পড়েছে দখলদারদের হাতে ,  চলেছে দাসদের নিয়ে ব্যবসা ,  তাদের শ্রমে তৈরি নগর - বন্দরগুলো আজও সেই সাক্ষী দেয় ।  বিশাল দ্বীপটির চারপাশের উপকূল জুড়ে গড়ে উঠেছিল মুখরিত জনপদ ।  তিলোত্তমা হাভানার কিছু স্মৃতিচারণ তো আগেই করেছি ,  এই লেখাতে ।  আজ বলব কিউবার অন্যতম তিন সাংস্কৃতিক নগরী ত্রিনিদাদ ,  সিয়েন ফুয়েগোস এবং মানতানজাসের কথা । 







ঔপনিবেশিক স্থাপত্যকলার জন্য বিখ্যাত শহর ত্রিনিদাদের যাত্রা শুরু হয় ১৫১৪ সালে ,  এবং উপকূলীয় হ্যারিকেনের অগুনতি প্রবল ঝাপটা সহ্য করে মাথা উঁচু করে দাড়িয়ে থাকা নগরটি আজ পুরো ক্যারিবিয় অঞ্চলের সবচেয়ে চমৎকার ভাবে সংরক্ষিত মধ্যযুগীয় উপনিবেশিক শহর । 



গত আগস্টের আইঢাই করা এক গরমের দিনের মধ্যাহ্নে বাসে চেপে পৌছালাম ক্রিনিদাদে ,  আগে থেকেই ঠিক করে রাখা কাসার মালিক সিনর লুকাস অকুলস্থলে উপস্থিত থেকে পথ দেখিয়ে নিয়ে চললেন তার নিবাসে ।  ৪০০ বছর আগে নির্মিত বাড়ীটির বিশাল দরজা দিয়ে ভেতরে ঢোকা মাত্রই মনটা পুলকে ভরে উঠল এর মাঝেই এক ফালি সবুজ বাগান দেখে ।  ছাদ অনেক উঁচু ,  সারি সারি খিলান ,  সুদৃশ্য মেঝে ।  লুকাস জানালেন ত্রিনিদাদের গোঁড়াপত্তনের সময়ই দখলদার স্প্যানিশরা এই ধরনের বাড়ী বা ভিলা তৈরি করেছিলেন দাসশ্রম দিয়ে আর এগুলো মূলত ব্যবহৃত হত চিনি উৎপাদনের লাভজনক ব্যবসার নানা কাজে । 



লাল টালির ছাদ ,  পুরনো দেয়াল কিন্তু আধুনিক সব সুযোগ সুবিধা বর্তমান ।  বাগানের চেয়ারে শরীর ছেড়ে দিয়ে মোহিতোর গ্লাসে চুমুক দিতেই দুটি স্থানীয় বাসিন্দার সাথে মোলাকাত হয়ে গেল অপ্রত্যাশিত ভাবেই ,  নজরকাড়া রঙের দুটি গিরগিটি ,  একটি রঙধনুর এক টুকরো উজ্জল অংশের মত ,  এই রোদেলা দিনে ঝকমকে আলো প্রতিফলিত করছে চকচকে আঁশ থেকে ,  অন্যটি ঘন সবুজ ।  আড়চোখে মানবজাতির উপস্থিতির দিকে তাকিয়ে থোড়াই কেয়ার করে তার নিত্যকার কর্ম পোকা মাকড়ের ঘরবসতি ধ্বংসের কাজ সমানে চালাতে থাকল ।  



ব্যতিব্যস্ত হয়ে ক্যামেরা খোঁজে ছুট লাগাতেই সিনর লুকাসের বাবা সিনর হোয়েল একগাল হেসে জানালেন -  এরা আমাদের বাগানের স্থায়ী বাসিন্দা ,  প্রায় সময়ই দর্শন পাবে ,  তাড়াহুড়োর কিছু নেই ।  ভাঙ্গা ভাঙ্গা স্প্যানিশ ,  তারচেয়ে বেশী ইংরেজি ,  তারচেয়েও অনেক বেশী বডিল্যাঙ্গুয়েজ দিয়ে ভাবপ্রকাশ করে জানতে চাইলাম এত চিত্রবিচিত্র ধরনের গিরগিটি আপনা থেকেই বাগানে এসে ঘুরে বেড়ায় !  উল্টো অবাক হয়ে বললেন -  এই সরীসৃপরা পরিবেশের জন্য কত ভাল ,  পোকামাকড় খেয়ে সাফসুতরো করে রাখে ঝোপঝাড় ,  আমাদের কোন ক্ষতিকারক কীটনাশক কিনতে হয় না ,  তাই তো কেউ এদের ক্ষতি করে না ,  সাদরে থাকতে দেয় বাড়ী বা বাগানে ! 



হা গিরগিটি ,  ছোটবেলায় জেনেছিলাম রক্তচোষা নামের সরীসৃপ অনেক দূর থেকেই মানুষের রক্ত চুষে নিতে পারে ,  রক্ত চোষার সাথে সাথে তার শরীর হয়ে যায় টকটকে লাল !  তাই ,  তাদের দেখা পেলেই মুখে আঙ্গুল পুরে চুষে ছিবড়ে বানিয়ে ফেলতাম সমানে ,  যাতে নিজের রক্ত শরীরের বাইরে যেতে না পারে !  আর সেই সাথে হাতের কাছে ইট - পাটকেল ,  লাঠি যায় পাওয়া যায় তাই নিয়ে দলগত আক্রমণ চালানো হত সেই নিরীহ সরীসৃপদের উপরে ।  মুহম্মদ জাফর ইকবালের লেখাতেও দেখেছি এই কুসংস্কারের বর্ণনা ,  সেই সাথে অনেক বৃদ্ধের সাথে কথা বলে জেনেছি এমন ভ্রান্ত বিশ্বাস শিখিয়ে দেওয়া হয়েছিল নির্মল শৈশবেই । 

 যুগের পর যুগ চলে আসা এই ক্ষতিকর বিশ্বাসগুলোর রাজত্বের কারণে খুব কষ্ট পেলেও অবাক হব না যদি এখনকার স্কুলগামী শিশুরা বলে  তারা কোন দিন রক্তচোষা নামের বহুবর্ণা গিরগিটিকে রঙ বদলে গাঢ় রক্তবর্ণ হতে দেখেনি ,  দেখেনি সোনালী গুইসাপ নামের অপূর্ব সুন্দর সরীসৃপকে ,  পানাপুকুরের পৃষ্ঠ ছুয়ে আলতো চলে যাওয়া জলসাপের কথা তাদের কাছে স্রেফ বইয়ের গল্পই হয়ে গেছে ।  দুর্ভাগ্য আমাদের ।  কিন্তু বুঝলাম কিউবার শিক্ষা ব্যবস্থার জোর কতখানি ,  সারা দেশের বয়স্ক থেকে শুরু করে শিশুদের প্রকৃতি রক্ষার আসল জ্ঞানে সুশিক্ষিত করে তুলেছে তারা মাত্র কয়েক দশকে ।  বাংলাদেশের মত সাক্ষর করলেই শিক্ষিত হয়ে ,  শিক্ষার তথাকথিত হার বাড়ানোর ভুল পথে পা বাড়ায় নি সেই দেশের রাজনীতিক আর সমাজ সংস্কারকরা । 



খানিকক্ষণ বিশ্রামের পর টাটকা সামুদ্রিক মাছের সুস্বাদু রান্না দিয়ে উদরপূর্তি করে বেরোনো হল শহর চরতে ,  তখন সিয়েস্তার সময়  ( দুপুরকালীন বিশ্রাম বা দিবানিদ্রা  )  রাস্তাঘাট বেশ ফাঁকা ফাঁকা ,  কেবল শিশুদের কোলাহল নানা আড়াল থেকে ছুটে এসে প্রাণস্পন্দনের ঘোষণা দিচ্ছে থেকে থেকেই । 





সরু সরু সব গলির মত রাস্তা ,  ইট বিছান পিচ ঢালা নয় আর ত্রিনিদাদের সবচেয়ে বিখ্যাত দ্রষ্টব্য সেখানকার ঘরদোর ,  অদ্ভুত ঝকঝকে রঙে ডোবানো যেন !  মাঝে মাঝে চোখ যেন ঝলছে আসে কটকটে হলুদ ,  টকটকে লাল ,  গাঢ় নীল ,  সবুজ ,  গোলাপি সব ধরনের জানা - অজানা রঙে ।  গোটা ত্রিনিদাদ শহরই ইউনেস্কোর বিশ্ব সম্পদের অন্তর্ভুক্ত হয়েছে অনেক অনেক আগেই । 









অনুসন্ধান চালালাম এই উজ্জল রঙের প্রতি স্থানীয়দের দুর্বলতার কারণ -  জানা গেল বিষুবরেখার কাছাকাছি হওয়ায় ক্রান্তীয় এই অঞ্চলে সারা বছরই সূর্যদেব অবিরাম তার তাপ ও রৌদ্র সম্বলিত কৃপা বর্ষণ করেই যান ,  বিশেষ করে আগস্টের এই গরমে মনে হচ্ছে কোন দিনবিহীন মরুভূমির মাঝে হাঁটছি ।  তাই শুরুর দিক থেকেই অধিবাসীরা গাঢ় উজ্জল রঙ ব্যবহার করা শুরু করে যা সাদা বা কালো রঙের চেয়ে এই আবহাওয়ায় অনেক বেশী উপযুক্ত ,  যেহেতু এরা তাপ শোষণ করে ।  সেই সাথে জানা গেল সমুদ্দুরের এত কাছে হওয়া সত্ত্বেও নোনা জল - বাতাসের নির্মমতা সহ্য করেও নতুন রঙ করতে হয় তাদের খুব কম । 









নানা বাড়ীর মাঝেই দেখি ছোট ছোট দোকান ,  কোনটা আবার আর্ট গ্যালারী ,  মনে হল মার্কেজের উপন্যাসে যেন ফ্রিদা কাহলোর চিত্রকর্ম আবির্ভূত হয়েছে এই অসাধারণ পরিবেশে । 





কোথাও না পুরো রাস্তা জুড়েই চলছে হাতে বোনা বা নকশা করা কাপড়ের বিকিকিনি । 



কিন্তু সবচেয়ে বেশী দোকানের দেখা মিলল শহর কেন্দ্রে ,  সেখানের সুউচ্চ টাওয়ারের গির্জাটি নিয়ে গেল সেই বুনো পশ্চিমের কোন রুদ্র শহরে ,  ঘণ্টার ধ্বনির সাথে সাথে মনে হল আসবে এখন ঘোড়সওয়ারের দল ।  আসলে আমাদের চারিপাশের পরিবেশ এক বৈদ্যুতিক তার আর গাড়ী বাদে তো খুব একটা পরিবর্তিত হয় নি গত ৫০০ বছরে  ! 



দিন দুই শহর দাবড়ে বেরিয়ে ,  কাছেই প্ল্যায়া আঙ্কন নামের সৈকতে খুব রগড়ে স্নান করে এক বিকেলে বাসে চাপলাম কিউবার প্যারিস খ্যাত সিয়েন ফুয়েগোসের উদ্দেশ্যে ।  ত্রিনিদাদ যেমন স্প্যানিশ ধাঁচের স্থাপত্যে পূর্ণ তেমন সিয়েন ফুয়েগোস ভর্তি ফরাসী রূপ ,  রঙ ,  রসে ।  এখানে আগে উপনিবেশ গেড়ে ছিল ফরাসীরাই ,  পরে যুত মত কালের নোঙ্গরে আটকা না পড়ায় চলে যেতে হয়েছে । 



এসে সোজা উঠলাম সিনর হেক্টর এবং সিনোরা ইলিয়ার ঝকঝকে বাড়ীতে , 



 পেশায় তড়িৎ প্রকৌশলী ভদ্রলোক তখনই আমাদের দারুণ সব উপাই বাতলে দিলেন এই সুদৃশ্য শহরটি ঘুরে দেখার জন্য ,  সেই সাথে তাদের বসার ঘরে উঁকি দিতে দেখলাম কিউবায় বেশ বিরল এক বস্ত -  কম্পিউটার !  এই ব্যাপারে কৌতূহল লক্ষ্য করে
সিনর জানালেন তার বড় ছেলে ডাক্তার ,  বর্তমানে ভেনিজুয়েলায় কর্মরত ।  উল্লেখ্য ,  ভেনিজুয়েলায় বেশ কয়েক হাজার কিউবান ডাক্তার চিকিৎসা সেবায় নিয়োজিত আছেন ,  সেই দেশের রাষ্ট্রপতি হুগো শ্যাভেজ সব কিউবান ডাক্তারকে একটি করে কম্পিউটার উপহার দিয়েছেন । 



বিকেলের আবছা রোদে প্রথমেই দেখতে গেলাম এখানকার বিখ্যাত শহরকেন্দ্র ,  অপূর্ব সব কারিগরি ,  দূর থেকে দেখে ফ্লোরেন্সের ক্যাথেড্রালের কথা মনে হয় । 







 মাঝের চত্বরে কিউবান জাতির জনক বিপ্লবী কবি হোসে মার্তির বিশাল ভাস্কর্য ,  



আর চারপাশের স্থাপত্যে নীল রঙের আধিক্য ।  তবে সমগ্র ওয়েস্ট ইন্ডিজে এমন নিউ ক্ল্যাসিকাল ধারার স্থাপত্য সমৃদ্ধ শহর আর দুটি নেই । 











চারপাশে একটু হেঁটে বেড়াতেই জনাব মিকাইলের মনে হয় বদখেয়াল চাপল ,  দিল ঝর ঝর মুখর বাদল ঝরিয়ে ,  কাকভেজা হবার আগে আগেই এক ঘোড়ার গাড়ীতে উঠে পড়লাম প্রায় টারজানের মত ,  বৃষ্টির মাঝে চলল সিয়েন ফুয়েগোসবাসীর বারিধারাস্নাত জীবন দর্শন ,  আমাদের শহরের মতই বৃষ্টি নামা মাত্রই ছেলেছোকরার দল নেমে গেছে রাস্তাতেই ফুটবল খেলতে ,  দোকানের ঝাপ বন্ধ করে দিচ্ছে দোকানীরা । 





ঘোড়ার গাড়ী চেপে শহরের অপর প্রান্তে সাগর তীরে নামলাম অবশ্য দ্রষ্টব্য অনেকটা রাজপ্রাসাদের মত এক স্থাপত্য দেখার আশায় , 



 ততক্ষণে বৃষ্টি খানিকটে থামলেও মেঘদূতের দল রাজত্ব ধরে রাখার শেষ চেষ্টা চালিয়ে যাচ্ছে অস্তগামী সূর্যের সাথে ,  কিন্তু মৃদুমন্দ বাতাসের কাছে ক্রমশই ফিকে হচ্ছে তাদের প্রতিরোধ ।  বিশাল অলস ডানায় ভর দিয়ে নীড়ে ফিরছে বাদামি পেলিক্যানরা ।  



এই সময়ে বিক্ষুদ্ধ সাগর পারের সুউচ্চ পাহাড় চোখে পড়ল মেঘের ফাঁক দিয়ে ,  মনে হল হকুসাই বা হিরোসিগের অপূর্ব কাঠের খোদাই কাজের জন্ম দেখা গেল চোখের সামনে ।  জয়তু সিয়েন ফুয়েগোস । 



রাতে খাবার টেবিলে মিলল প্রায় থালার সমানই বড় এক স্টেক !  সেই সাথে নানা চব্য চোষ্য লেহ্য পেয় তো আছেই ,  আর ডেজার্ট হিসেবে সুমিষ্ট সুপক্ক আম ।  সেই দম্পতি এমন আপন করে নিল অল্প কয় ঘণ্টার মাঝে যে অন্য কোথাও যাবার তাগিদ ক্রমশই ফিকে হয়ে আসছিল । 





কিন্তু সময় বড় কম হাতে ,  বরাবরের মতই সে আমার বড় শত্তুর ,  তাই উনাদের বিদায় জানিয়ে চললাম দ্বীপদেশটির অন্য প্রান্তে ।  গন্তব্য স্থানীয় কবিদের জন্য বিখ্যাত কিউবার এথেন্স খ্যাত মানতানজাস । 



সেই সাথে মানতানজাসের আরেক পরিচয় কিউবার ভেনিস হিসেবে কারণ একাধিক নদী ঘিরে আছে পুরো শহরটাকে ,  সেই সাথে এখানে যোগাযোগ রক্ষার জন্য নির্মাণ করে হয়েছে ১৭টি সেতু !  কাজেই বলা চলে জলের উপরেই আছে মানতানজাস । 



সেখানে চমৎকার নীল রঙের ট্রেন স্টেশনের কাছে নেমে 



আগেই বরাদ্দ করে রাখা বাড়ী খুজে বের করতেই দেখা হল সেই কাসার মালকিন সিনোরা ইসাবেলের সাথে ,  সদাহাস্যরতা পেশায় প্রসূতিডাক্তার মহিলা জানালেন বাড়ীতে দুটি কক্ষ আছে তার অতিথিদের জন্য ,  একটি রাস্তার ধারে ,  অন্যটি সমুদ্রের ধারে ,  বিশাল জানালাসহ ।  পরেরটির ভাড়া সংগত কারণেই খানিকটা বেশী ,  এখন কোনটা নিব এটা ব্যক্তিগত ব্যাপার ।  সমুদ্রের ধারের কক্ষটির সাথেই আবার দারুণ এক খোলা বারান্দা ,  সেখান থেকে দেখা যায় মন মাতানো প্রকৃতি । 



আর কি ,  ব্যাকপ্যাক ফেললাম সেইখানেই ।  খানিকপরেই দেখা মিলল তার স্বামী ,  পুত্র ,  মা এবং পোষা জার্মান শেফার্ডের সাথে যে সারমেয়টির নাম কিলার !  পরিবারের সবাই একগাল হেসে বলল ,  যতক্ষণ তুমি বাড়ীর
সামনের দরজা দিয়ে আসছ ততক্ষণে কিলার জানে তুমি বন্ধু ,  কিন্তু পিছনের খিড়কি দিয়ে ঢুকতে গেলেই হয় ,  কিলার বুঝিয়ে দেবে শত্রুদের সে কি ভাবে দেখে ! 

সেই সাথে জানা গেল মানতানজাসে পা দিয়েছি অপার সৌভাগ্য নিয়ে ,  সেদিন বিকেলেই এখান দিয়ে হেঁটে পার হবেন  (  জনতার কাঁধে ভর দিয়ে আর কি )  কিউবার অন্যতম জনপ্রিয় সেইন্ট সুদূর সান্তিয়াগো দ্য ক্যুবা থেকে আগত কুমারী মেরির ভাস্কর্য ।  গত কয়েক মাস ধরেই চলেছ এই যাত্রা ,  সারা দ্বীপ ঘুরে সে ফিরে যাবে আপন নিবাসে ।  এই কারণে সারা শহরে জুড়ে উৎসব উৎসব ভাব । 



বিকেলে রাস্তার দুইপাশে জনতার সারি ,  সবাই এসেছে মেরী মূর্তিকে একনজর দেখতে ।  বুঝলাম কয়েক দশকের বিজ্ঞান ভিত্তিক শিক্ষাও জনসাধারণের মন থেকে ধর্ম নামের কুসংস্কারের মহিরূহটি সম্পূর্ণরূপে উপড়ে ফেলতে পারে নি ,  অথবা বিশ্বাসের চেয়েও সংস্কার অনেক গুরুত্বপূর্ণ এখনো মানব সমাজে । 



প্রথমে ঘোড়ায় চেপে আসল সেবকের দল ,  এরপরে পদাতিক ধার্মিকরা ,  এরমাঝে সাথে জুটে গেছে বেশ কিছু স্থানীয় ,  মেরীর দর্শন মিলল এক আধুনিক বাহনের উপর ,  সে রাতটা এই মানতানজাসের গির্জাতেই কাটাবে সে এযাত্রা । 





মেরীর দর্শনে আসা জনতার ভিড় থেকে কিছু মুখ ,  কিছু স্মৃতি চিরতরে খোদিত হয়ে গেল মানসপটে । 





















পরদিন যাওয়া হল কানিমার নামের নদী দেখতে । 

মানতানজাস থেকে হাভানা মাত্র ৯৬ কিলোমিটার দূরে অবস্থিত ,  ভাবলাম শেষের এই যাত্রাটি ট্রেনেই করি ,  কারণ কিউবা আসা অবধি প্রায় সবধরনের যানবাহন ব্যবহার করা হলেও ট্রেনটা করা হয় নি ।  সেদিনের গাইড সিনর পিনিও জানালেন এই ৯৬ কিলোমিটার ট্রেনের যেতে লাগবে ৪ ঘণ্টা !  যাত্রাপথ অবশ্য নজরকাড়া ,  সবুজ প্লাবিত গিরি উপত্যকার মধ্য দিয়ে ।  কিন্তু আসল কথা হচ্ছে এই ট্রেন মান্ধাতার আমলের বৈদ্যুতিক শক্তি চালিত ,  সে তো খুবই ভাল কথা !  নতুন একটা অভিজ্ঞতা হল ,  সমস্যা কোথায় !  মুখ পোড়া বেগুনভাজার মত করে পিনিও জানালেন -  সমস্যা হবে যদি বিদ্যুৎ চলে যায় ,  আর গেলে যদি কয়েক ঘণ্টার মধ্যে না আসে ,  তা হলে পুরো সময়টুকুই ট্রেনের নট নড়ন - চড়ন  ! 

তারপরও নতুন অ্যাডভেঞ্চারের লোভে ট্রেনে যাওয়ায় সাব্যস্ত হল ,  কিন্তু ট্রেন ছাড়ার আগ পর্যন্ত পিনিও আমাদের গোটা শহর ঘুরিয়ে দেখালেন ,  খুব আমুদে লোক সে ,  সারাক্ষণ প্রেমের গান গাইছে ,  নয়ত খিস্তি খেউড় করেই যাচ্ছে অবিরাম ,  আবার বলে বসল তার দৃঢ় বিশ্বাস সত্যিকারের প্রেম আসতে পারে জীবনে মাত্র একবার  ! 



তার সাথেই গেলাম শহরের গোটা কয়েক জাদুঘরে ,  গ্রন্থাগারে আর সবচেয়ে উঁচু পাহাড়ের মাথায় অবস্থিত গির্জায় যেখান থেকে গোটা শহর দেখতে পাবার কথা ।  চমৎকার সে দৃশ্য , 



 আরও ভাল লাগল গির্জা প্রাঙ্গণে আন্দালুসিয় কবি ফেদোরিকো গার্সিয়া লোরকাকে নিয়ে একটি স্মৃতিফলক দেখে ,  কবি তিরিশের দশকে এসেছিলেন এই শহরে ,  পরবর্তীতে কিউবায় অতিবাহিত করে কয়েক মাসকে তার জীবনের উজ্জলতম সময় বলে অভিহিত করেছেন । 



সেখান থেকে এক প্রাচীন দুর্গে ,  যা ব্যবহৃত হত দাস ব্যবসার কাজে ,  যেখান বন্দী রাখা হত অসংখ্য কালো মানুষকে ,  ঠিক যেভাবে মাছ বা মুরগী গাদাগাদি করে রাখা হয় ।  গায়ে কাঁটার দিয়ে উঠার বিষাদময় অভিজ্ঞতা ,  যেন অভিশপ্ত হয়ে আছে পুরো এলাকা সেই উৎপীড়িত দেশোয়াল ভাইদের কান্নায় । 



ট্রেনের সময় হয়ে এসেছ ,  তাই সোজা ষ্টেশনে ।  পিনিও বিদায় নিলেন ,  পইপই করে বললেই ট্রেনে না যাওয়ায় ভাল ছিল ।  যা হোক ,  প্ল্যাটফর্মে খানিকক্ষণ অপেক্ষার পরে আক্কেলগুড়ুম ,  পথে চিনিবাহী মালগাড়ীর সাথে কি
অদ্ভুত সমস্যা হয়েছে ,  ট্রেন আর আজকে আসবে না  !  এখন ?  



দেখি স্থানীয়রা সুড় সুড় করে বেরিয়ে যার যার ব্যবস্থা করে নিতে থাকল ।  এক মুশকো ঢ্যাঙ্গা জোয়ান যেচে এসে বলল তার হাভানা যাওয়াটা খুব জরুরি ,  চাইলেই আমরা সবাই মিলেই একটা গাড়ী ভাড়া করতে পারি ,  মানে হাভানাগামী গাড়ীতে উঠে পড়তে পারি নগদ নারায়ণের পরিবর্তে ।  খানিকক্ষণ দোনোমনা করে রাজি হতেই সেই প্লাটফর্ম থেকে এক বিরাট কাগজের বাক্স এক ঝটকায় তার হারকিউলিসের মত চওড়া কাঁধে বসাল ,  সেই বাক্স থেকে প্রথমে সন্দেহজনক নড়াচড়ার শব্দ ভেসে আসলেও খুব শীঘ্রই শুনলাম মোরগের কু কু রুক্কু ডাক  !  কি ঘটনা !  সোনা দিয়ে বাঁধানো দাঁত বের করে সে উত্তর দিল পয়ো  !  পয়ো !  মানে মুরগী ! 



বোঝ ঠ্যালা ,  মানে একদল জীবন্ত মুরগীর সাথে এখন হাভানা ফিরতে হবে !  তবে সত্যি কথা বলতে বেশ একটা মজা পেয়ে গিয়েছিলাম এমন অদ্ভুত সব ঘটনায় ।  শেষে ব্যাটাকে এও বললাম একটা বড় মুরগীর দাম কত নিবে ?  দরকার হলে ওর ভাড়া দিয়ে দিব কিন্তু এমন সুখাদ্য চাই - ই চাই । 

খানিক্ষনের মাঝে দারুণ ক্ল্যাসিক এক বিশাল গাড়ীতে সওয়ার হয়ে হাভানার পথে আমরা ,  সাথে একপাল জ্যান্ত মুরগী !  !  ! 


 ( মস্কো বিমান বন্দরে বিশাল লম্বা ট্রানজিটের ফাঁকে আটকা পড়ে তিতিবিরক্ত হয়ে বসে আছে ,  ভাল জিনিস বলতে ইন্টারনেট মুফতে ব্যবহার করতে পাচ্ছি সেখানে ,  খেমোখাতায় ঢুকতেই প্রথম মেসেজ পেলাম -  কি প্রাণের শত্রুর সাথে কথা বলতে কেমন লাগছে ? 
এ আর কে রে বাবা ,  আর শত্রুই বা হতে যাবে কেন !  দেখি কদিন আগেই নেটে পরিচয় হওয়া আশালতা দিদিভাই ,  বেশ মিঠেকড়া মানুষটি ।  এর পর থেকে কথা হলেই এমন স্নেহমাখা তির্যক মন্তব্য ছুড়ে দেন সবসময়ই ,  আর দারুণ রসালো সব লেখা লেখেন মলা ঢ্যালা ব্লগারদের নিয়ে ।  গত সপ্তাহে শুনলাম আমার শহর রাজশাহীতে গিয়ে খুব মজাসে আড্ডা পিটিয়েছেন অন্যান্য ব্লগারদের সাথে ।  এই লেখাটি তার জন্যই ।  ভালো থাকুন ,  সুখে থাকুন ।  ) 






শুভ জন্মদিন ,  প্রিয় কাজীদা



কাজীদা ,  মানে আমাদের কাজী আনোয়ার হোসেন ,  সেবা প্রকাশনীর জন্মদাতা ,  কর্ণধার ,  কোটি কোটি বাঙ্গালীর আকাশ ছোঁয়ার স্বপ্নের পৃষ্ঠপোষক ,  কুয়াশার লেখক ,  বাংলা ভাষার সর্বকালের শ্রেষ্ঠ অনুবাদকদের অন্যতম ,  এবং  বাংলা বইয়ের জগতের জনপ্রিয়তম চরিত্র মাসুদ রানার জনক ।  
কি !  এতেই শেষ হয়ে গেল কাজীদার পরিচয় ?  না ,  কাজীদার সর্বগুণের সন্ধান দেওয়া অথবা সেই মানুষটাকে কাগজে আঁকার ক্ষমতা আমার মত নাদানের কলমের থাকলে এতদিন বাংলা সাহিত্য আরেক দিকপাল হয়ত পেয়েই যেত ,  যেহেতু তা হয় নি তাই খুব সংক্ষেপেই বলি -  কাজীদার কথা শুনলেই আমার আকাশের কথা মনে হয়  -  অসীম মহাশূন্য ,  বিশাল যার ব্যপ্তি ,  যার কোন শেষ নেই সেই আমাদের কাজীদা ,  কাজী শামসুদ্দিন আনোয়ার হোসেন নবাব ।  

কাজীদার জন্মদিন ১৯ জুলাই ,  কততম তা নিয়ে আমার কোন মাথা ব্যাথা নেই ,  পত্রিকায় হয়ত আসবে ৭৬তম ,  কিন্তু কাজীদা ৯০ হোন বা ৪৫ তাতে কি যায় আসে !  যে মানুষটি সমান কর্মস্পৃহা নিয়ে কোটি কোটি পাঠকের চাহিদা ও ভালবাসাকে মাথায় রেখে যুগের পর যুগ আমাদের অমৃত জুগিয়ে চলেছেন তার বয়সের ক্ষেত্রে একটি উপমাই মানানসই -  চিরসবুজ তিনি ,  চিরতরুণ তিনি ।  গল্পের মাসুদ রানা বয়স যেমন আঁটকে আছে তিরিশের কোঠায় ,  আমাদের কাজীদার বয়সও তেমনি আঁটকে গেছে সেই ১৯৬৪ সালেই ,  পেপারব্যাকের নিউজপ্রিন্টের পাতা এবং পাঠকের ভালোবাসার সাথে ।   
ঠিক কবে  সেবার সাথে পরিচয় ,  এই নিয়ে তিন গোয়েন্দার এক লেখাতে কিছু ঘটনা বলেছিলাম কিন্তু কাজীদা ছিলেন অনন্য ,   জুলিয়াস সিজারের চেয়েও অনেক অনেক কম সময়ে অকল্পনীয় দ্রুতগতিতে এক কিশোরের মনোজগত দখল করে ফেলে আদরের সাথেই হাসি মাখা মুখে বলেছিলেন -  ভিনি ভিডি ভিসি !  বইটির নাম যে ছিল রবিনহুড !  অনেকের মতেই সেবার এবং কাজীদার জীবনের শ্রেষ্ঠ কীর্তি !  পদ্মাপারের রাজশাহীর ধূসর বিকেল থেকে একটানে সেই স্বপ্নালু কিশোরকে নিয়ে গেলেন তিনি নটিংহ্যামের  ঘন সবুজ শেরউড অরণ্যে ,  ঘোড়া দাবড়িয়ে সে ঘুরে বেড়াল সাত কুড়ি মুক্ত স্বাধীন প্রাণ অনুচরের সাথে ,  বনে গেল কল্পনার ফানুস উড়িয়ে ,  শরীরে লিংকন গ্রীন চড়িয়ে তাদেরই একজন হয়ে ।   সেই স্বপ্নমাখা আবীর মুছে নি আজও মুগ্ধ কিশোরের ।   সেই থেকেই শুরু হয়েছে আমৃত্যু সেবা সম্মোহনে আকৃষ্ট হয়ে পথ চলা ।  
অবাক এবং বিরক্ত হয়ে লক্ষ্য করেছি কাজীদার কথা আসলেই সবাই দেখি কেবল মাসুদ রানা নিয়ে প্রশ্ন করে ,  জানতে চায় কুয়াশা নিয়ে ,  কিন্তু আমরা কি ভুলে গেছি সারা বিশ্ব ভাণ্ডার খুঁজে কি এক - একখান অসাধারণ ছোট গল্প তিনি বাঙ্গালী পাঠকের উপযোগী করে সুস্বাদু মশলা মাখিয়ে পাতে তুলে দিতেন ?  এভাবেই আমরা পেয়েছিলাম পঞ্চ রোমাঞ্চ ,  তিনটি উপন্যাসিকা ,  ছয় রোমাঞ্চ ,  ছায়া অরণ্য ,  এবং কাজী আনোয়ার হোসেন নির্বাচিত রোমাঞ্চগল্পও ।   অনুবাদক তো দুই বাংলা মিলিয়ে কয়েক লক্ষ আছেন ,  সবার কাজের প্রতি শ্রদ্ধা রেখেই বলছি কাজীদার অনুবাদের বা রূপান্তরের পাশে কেন পিছনে দাঁড়াবার মত অনুবাদকের সন্ধান আজ পর্যন্ত আর মিলল কোথায় !  আর সেটি কেবল রোমাঞ্চ গল্প বলে নয় ,  সিরিয়াস সাহিত্য নিয়েও ,  পড়েছেন কি কাজীদার অনুবাদের  রিচার্ড কনেলের সবচেয়ে বিপদজনক শিকার ?  যদি পড়ে থাকেন ,  তাহলে বুঝে গেছেন কি বলতে চাইছি ,  আর যদি না পড়ে থাকেন -  এখনই পড়ে ফেলেন ,  বুঝবেন কি রসসুধায় বঞ্চিত ছিলেন এতদিন !   অথবা হেনরি রাইডার হ্যাগার্ডের মন্টেজুমার মেয়ে ?  
কাজীদার রূপান্তরিত প্রথম যে গল্পটি পড়া হয়েছিল তা রহস্যপত্রিকার কল্যাণে ,  নাম ছিল জালিয়াত ।  অসাধারণ এক গল্প ,  বাঙ্গালী ঢঙ্গে বলা ,  এমনই কারুকার্য করেছিলেন কাজীদা যে উত্তমপুরুষে বলতে যেয়ে নিজেকেই গল্পের একজন চরিত্র বানিয়ে ফেলেছিলেন ।  সেখানে তার ঠাকুরদার ভাই মিজান কাজীর  (  ?  )  সাথে আমিও গিয়েছিলাম প্রথমবারের মত তাহিতি ভ্রমণে  ,  পরিচয় হয়েছিল পল গগ্যা এবং সমারসেট মম এই নাম দুটোর সাথে ,  সেই সাথে পেয়েছিলাম সান্দ্রো বত্তিচেল্লীর বার্থ অফ ভেনাসের অপূর্ব বর্ণনা  (  এর অনেক অনেক বছর পড়ে ফ্লোরেন্সের উফিজি গ্যালারীতে আসল বার্থ অফ ভেনাসের চোখ চোখ রেখে ফিরে গিয়েছিলাম অন্য আলোর শৈশবে ,  কাজীদার কাছে ঋণ বেড়েছিল একলাফে কয়েক গুণ )  ।   অ্যাবাকাস ব্রেনের যোগসাজসে অনেক দিন ধরে ভেবেই ছিলাম যে এটি আসলেই কাজী পরিবারের সত্য ঘটনা !  অবশ্য আমি একা নই ,  একবার সেবার বইয়ের আলোচনা বিভাগে দেখিছিলাম এক সরলমনা দেশপ্রেমী তরুণ লিখেছে -  কাজীদা ,  যতদূর জানি আপনি বি সি আই - এর প্রধান ,  আমি সেখানে যোগ দিতে ইচ্ছুক ,  কি করতে হবে ?  কাজীদা কিন্ত এমন পাগল ভক্তের অদ্ভুতুড়ে কথায় বিন্দুমাত্র উষ্মা প্রকাশ করেন নি ,  একজন খাঁটি মানুষের মতই বলেছিলেন -  গ্রাজুয়েশন করে দরখাস্ত কর ,  আর সুস্বাস্থ্য বজায় রাখ !  
আহ ,  সেবার আলোচনা বিভাগ !  কি দারুণ এক বাড়তি আকর্ষণ ,  কত আব্দার পাঠকদের ,  কত আকুলি বিকুলি করা তথ্য !  এমন যুগান্তকারী লেখক - প্রকাশক - পাঠকের মিলনমেলা কি এর আগে কেউ শুনেছে না দেখেছে !  কি প্রাণবন্ত সব চিঠি ,  আর দুর্দান্ত মায়ামাখা  তাদের উত্তর ।   এই - ই হচ্ছে সেবার জাদু ,  শুরু করলাম ছোট গল্প দিয়ে হাজির হয়েছি অবলীলায় আলোচনা বিভাগে !  কিন্তু কাজীদার সৃষ্টি যে এমনই ,  জীবনের প্রতি অলিগলিতে অঙ্গাঙ্গী ভাবে জড়িত ,  একটা ফেলে আরেকটা নিয়ে বলা সম্ভব না ।  
এই আলোচনা বিভাগেই এক কিশোরের চিঠিতে জানলাম সে তার বাবার বালিশের নিচে কাজীদার অসাধারণ কীর্তি  যৌনবিষয়ে সাধারণজ্ঞান খুঁজে পেয়ে লুকিয়ে লুকিয়ে এক নিমিষে পড়ে ফেলে এবং অজস্র ধন্যবাদ দেয় লেখককে তার কৈশোরের অনেক ভয়াবহ ভুল ভেঙ্গে দেবার জন্য !  যৌনবিষয়ে সাধারণজ্ঞান !  কি অদ্ভুত ধরনের নিষিদ্ধ নাম ,  এই নামে আবার বইও প্রকাশিত হতে পারে তা ছিল কল্পনারও অতীত !  যদিও বিদ্যুৎ মিত্রের নামে বইটি ছাপা হয়েছিল কিন্তু ততদিনে সবাই জেনে গেছে এটি কাজীদারই একাধিক ছদ্মনামের একটি ।   ইঁচড়ে পাকা এক বন্ধু অশেষ উপকার করল বইটি ধার দিয়ে ,  যে বইটি কাজীদা লিখেছেন তার জ্যেষ্ঠ সন্তানের উদ্দেশ্যে ,  যেখানে বলেছেন আমাদের রক্ষণশীল সমাজে অতি গুরুত্বপূর্ণ যৌন শিক্ষাকে এমন ভয়ের এবং গোপনীয়তার চোখে দেখা হয় যা শেষ পর্যন্ত তা নিয়ে ভুল শিক্ষা পেতে হয় ইঁচড়ে পাকা বন্ধু নতুবা বাড়ীর কাজের মানুষদের কাছে ,  এবং এই ভুল তথ্যগুলো অনেকাংশেই দুর্বিষহ করে তোলে কোমলমতিদের কৈশোর !  উনার নিজেরও তাই হয়েছিল ,  কিন্তু এমনটা যেন তার সন্তানের অথবা আমাদের না হয় তাই কলম দিয়ে ভাঙতে চেয়েছিলেন সেই ফালতু সংস্কারের দেয়াল ,  জ্ঞানের আলোকে ।  
কাজীদা হচ্ছেন আমাদের সত্যিকারের সব্যসাচী -  এককালে পেশাদার গায়ক ছিলেন ,  পরবর্তীতে সুপার হিট গানের গীতিকার ,  এমনকি পুরস্কার পাওয়া সংলাপ নির্মাতা ,  দুর্দান্ত মাছশিকারি ,  গীটার বাদক ,  আলোকচিত্রগ্রাহক ,  সেই সাথে একজন দক্ষ ব্যবসায়ী তো বটেই ।   কিন্তু তার সবচেয়ে বড় কৃতিত্ব বইবিমুখ একটি জাতিকে আস্তে আস্তে নানা ভাবে বই পড়ার দিকে আকৃষ্ট করা এবং জ্ঞানভাণ্ডের সন্ধান দেওয়া ।  
ভাবতে পারেন ,  কোথায় থাকতাম আমরা যদি কেবল সেবার ক্ল্যাসিক আর অনুবাদগুলো না থাকত !  বিশ্ব সাহিত্যের সাথে পরিচয় হত কি করে !  মার্ক টোয়েনের টম আর হাক আমাদের প্রাণের বন্ধু হয়ে উঠত কি ?  কিংবা  প্রেইরির ছোট্ট মেয়ে লরা এবং কিষাণবালক আলমানযো ?  জুল ভার্ণের অমর লেখনীর স্বাদ পেতাম কি করে মাতৃভাষায় !  আজব সিরিজের বইগুলোর মাধ্যমে কত রহস্যের সাথে পরিচিত হয়েছে আমাদের পিপাসু মন , শিকার কাহিনীগুলো নিয়ে গেছে সুন্দরবন থেকে আফ্রিকার অবারিত সাভান্নায় ।  বুকে হাত রেখে বলুন সেবা ছাড়া জীবন ম্যাড়ম্যাড়ে হয়ে যেত কিনা ? 

অসম্ভব প্রচারবিমুখ একজন মানুষ কাজীদা ,  আমাদের আত্মপ্রচারের সমাজ এবং সংস্কৃতিতে কাজী আনোয়ার হোসেন এক হিমালয়ের নাম যিনি চারপাশের মানুষের কাছ থেকে শেখেন না নিজের ঢোল নিজে পেটানোর ফালতু বাকোয়াজ ,  গিরিরাজের মতই আপন গরিমা নিয়ে নিয়ন্ত্রিত করেন নিজের আলয় ।  আমাদের মন্ত্রীরাও যেখানে ফালতু আলোচনাসভায় টেলিভিশনের ক্যামেরা ভাষণের পরে পৌঁছালে ,  স্রেফ  ক্যামেরায় চেহারা দেখাবার জন্য  ভাষণের জায়গায় জনশূন্য হলে দাড়িয়ে বক্তৃতা দেবার অভিনয় করে ,  তথাকথিত সুশীল সমাজ নাকি সমাজের বোঝারা সুযোগ পেলেই টক শো  (  নাকি তিতা শো  )  করে বেড়ায় সেখানে কাজিদার একটি সাক্ষাৎকার নেওয়া এখনো তিব্বতের মালভূমি পায়ে হেঁটে অতিক্রমের মতই দুরূহ !  আর টেলিভিশনে তার চেহারা !  কে কবে দেখেছে ?  এই প্রসঙ্গে চ্যানেল আইয়ের ফরিদুর রেজা সাগরের এক লেখায় পড়লাম ,  বছর কয়েক আগের ১৯ জুলাই চ্যানেল আইয়ের পক্ষে থেকে সকাল বেলাতেই জন্মদিনের শুভেচ্ছা জানাতে গেলে কাজীদা আগত আগন্তকদের সাথে কথা বলেন ,  ফরিদুর রেজা সাগরের সাথেও ফোনে বাক্যালাপ হয় কিন্তু টিভি ক্যামেরা তার বাড়ীতে ঢুকতে দেন নি !      
আমি দৃঢ় ভাবে মনে করি স্বাধীন বাংলাদেশের যতখানি অগ্রগতি হয়েছে গত কয়েক দশকে ,  তার পিছনে যে গুটিকয়েক ব্যক্তির অবদান সবচেয়ে বেশী তাদের মাঝে অন্যতম কাজী আনোয়ার হোসেন ।  বাংলাদেশ গড়ার পিছনে নোবেল দেবার নিয়ম থাকলে উনিই হতেন তার যথার্থ দাবীদার ।   জ্ঞানী মানুষ তো আছেনই আমাদের সমাজের সর্ব স্তরে  (  জ্ঞানপাপীরও অভাব নেই )  ,  কিন্তু নিজের জ্ঞান পিপাসাকে অন্যের মাঝে ছড়িয়ে দেওয়া ,  নিজের আত্মবিশ্বাস ,  জীবন দর্শনকে আমজনতার জীবনে ঢুকিয়ে দেওয়া এবং সর্বোপরি স্বার্থপরের মত জীবন ও সাহিত্য সম্ভোগে নিয়ত না থেকে সেই অনাবিল আনন্দ সকলের সাথে ভাগাভাগি করে নেওয়া -  এমন লোক সারা বিশ্বেই বিরল ।  এমনটিই করেছেন তিনি ,  বিশ্ব সাহিত্যে তোলপাড় করে এনেছেন সেরা রত্নরাজি ,  তাতেই ক্ষান্ত হন নি ,  পাঠকের উপযোগী করে সামনে তুলে ধরেছেন ,  যখন সময়ের অভাবে এই কাজ গুলো ব্যহত হচ্ছিল ঠিকই খাঁটি জহুরীর মত পাঠক সমাজকে উপহার দিয়েছেন খসরু চৌধুরী ,  জাহিদ হাসান ,  রকিব হাসান ,  নিয়াজ মোর্শেদ ,  শেখ আব্দুল হাকিম ,   মাসুদ মাহমুদের মত লেখক -  অনুবাদকদের ।  যারা বিমোহিত করেছে পাঠক চিত্ত আবির্ভাবের সন্ধিক্ষণ থেকেই ।  
রহস্য পত্রিকা ,  আর কিছু নয় কেবল রহস্য পত্রিকায় যথেষ্ট ছিল সেবাকে অমর করে রাখার জন্য ।  কি জানতে পারি নি রহস্য পত্রিকা থেকে এককালে ?   গ্যালোপাগোসের জীব বৈচিত্র ,  নাজকার রহস্যময় আঁকিবুঁকি ,  লক নেসের দানব ,  মাচু পিচুর নির্জনতা ,  ফারাওয়ের কাহিনী ,  সাহারার হাতছানি ,  আমাজনের দুর্গমতা ,  সুমেরু -  কুমেরুর অভিযান ,  আলেকজান্দ্রিয়ার গ্রন্থাগার ,  এনগোরংগোরোর জ্বালামুখ ,  বাহামার গুপ্তধন ,  গ্রিনল্যান্ডের মেরুজ্যোতি ,  প্রিয় লেখক - অভিনেতা - গায়ক -  গোয়েন্দা -  অভিযাত্রীদের জীবন -  সব ।  জীবনে যা নিয়ে মেতে  রয়েছি ,  যা নিয়ে জানতে চেয়েছি তার প্রায় সবকিছুরই শুরু সেবার রহস্য পত্রিকা থেকে ।   কাজীদা না থাকলে কোথায় পেতাম এমন সুলভ জ্ঞান ভাণ্ডার ,  যা উস্কে দিত কল্পলোকের ঘোড়াগুলোকে প্রতি মাসের প্রথম সপ্তাহে !  জানি রহস্য পত্রিকার সেই রমরমে দিন আর নেই অনেক অনেক বছর ,  কিন্তু পুরনোগুলো তো এখনো সোনা দিয়ে বাঁধিয়ে রাখার মত ,  সেগুলোই তো খুঁজে ফিরি ফুটপাতের পুরনো বইয়ের দোকানে ক্ষ্যাপার মত ।   ভীষণ কষ্ট পেয়েছিলাম কিশোর পত্রিকা বন্ধ হয়ে যাওয়ায় ,  এমন মানসম্পন্ন বৈচিত্রময় পত্রিকা কিশোরদের কথা ভেবে আর কেউ করতে পেরেছে কি ? 
অনেক আগে আলোচনা বিভাগে প্রকাশিত পাঠকের লেখা চিঠিতে সুন্দর ভাবে প্রকাশিত হয়েছিল মাসুদ রানার সাথে প্রকাশিত একগুচ্ছ অভিজ্ঞতা -  সাগরের ভাটার টানে পড়ে মারা যেতে বসেছিল সে ,  শরীর ছেড়ে দিয়েছে ,  এমন সময় মনে হয়েছে তার -  রানা এই অবস্থায় থাকলে কি করত ?  নিশ্চয়ই মাথা ঠাণ্ডা রাখত ,  স্রোতের বিরুদ্ধে ঝুজে অযথা শক্তিক্ষয় করত না ,  বরং সুবিধাজনক সময়ের অপেক্ষায় থাকত -  সেই যাত্রা প্রাণ রক্ষা পায় তার !  আরেকবার পকেটে টিউশনির বেতন নিয়ে বাড়ি যাচ্ছেন তিনি ,  পাশের গলিতে দেখলেন ছিনতাইকারী চাকু ধরেছে কারো উদ্দেশ্যে ,  প্রথমেই ভাবলেন -  বেতনের টাকা পকেটে ,  ঝামেলার দরকার নেই ,  উল্টো ঘুরে হাঁটা ধরেছেন ,  হঠাৎ মনে হল রানা এই অবস্থায় কি করত ?  নিশ্চয়ই অন্যায়ের প্রতিবাদ করত !  ব্যস ,  ঘুরে হুংকার দিয়ে এগোলেন ছিনতাইকারীর দিকে ,  তারা তখন ভো দৌড় !  এমন ভাবেই কল্প লোকের এক চরিত্র ঠাই করে নিয়েছে আমাদের প্রতিদিনের নিত্যকার একঘেয়ে জীবনে ।   সবচেয়ে গর্বের কথা মহান মুক্তিযুদ্ধের অনেক বীর সেনানী জানিয়েছেন তারা দেশমাতৃকার জন্য জীবন বাজি রেখে ঝাপিয়ে পড়ার প্রেরণা পেয়েছেন মাসুদ রানা এবং কুয়াশা থেকে ।   
এক বন্ধু নিয়মিত আড্ডা দিতে যেত সেগুন বাগিচায় ,  বাড়ীর বারান্দায় মাঝে মাঝে পায়চারি করতে দেখা কাজীদাকে তাদের মনে হত মূর্তিমান রাহাত খান ,  যে কিনা ভুরু কুঁচকে চিন্তা করছে পরবর্তী মিশন নিয়ে ।  সেবায় গিয়েছি আমিও ,  বই সংগ্রহ করতে ,  কাজীদার সাথে সামনাসামনি দেখা না হওয়ায় চক্ষু - কর্ণের বিবাদ ভঞ্জন তাই হয়ে ওঠে নি ,  এখনো তাই মাঝে মাঝেই মনে হয় এতসব অসামান্য কাজ একজন মানুষের পক্ষে এতদিন ধরে করে আসা সম্ভব না আমাদের ঘুণে ধরা সমাজে ,  হয়ত বেশ কজন আনোয়ার হোসেন আছেন ,  যারা একই নামের আড়ালে কাজ করেন !   যেমন জেনেছিলাম ,  জুল ভার্ণের অসাধারণ অনুবাদক শামসুদ্দিন নওয়াব বলে আসলে কেউ নেই ,  কাজীদার পুরো নামে মাঝখান থেকে শামসুদ্দিন আর ডাক নাম নবাব থেকে নওয়াব নিয়ে সেই লেখকের নামের আড়ালে লিখে চলেছেন একাধিক লেখক ।  কিন্তু কাজীদার ভাষার গন্ধই আলাদা ,  এক মাসুদ রানা বিশেষজ্ঞ বন্ধু বলেছিল স্কুল জীবনে রানার অনেক বই - ই নানা ছায়া লেখকদের লেখা ,  কাজীদা  পরবর্তীতে ঘষে - মেজে দেন ।  কিন্তু মাঝে মাঝেই উনি নিজে পুরো বইটির কাজ করেন ,  আর সেই বিশেষ বিশেষ বইগুলোর শুরু থেকেই পরতে পরতে থাকে কাজীদার ট্রেডমার্ক -  ঝর্ণাধারার মত সাবলীল ভাষা ,  রোমাঞ্চের ঠাস বুনোট ,  তীক্ষ সংলাপ আর রসবোধের সমন্বয় ।  যে কারণে অগ্নিপুরুষ ,  আই লাভ ইউ ম্যান ,  সেই উ সেন পড়ার সাথে সাথে বলে দেওয়া যায় এই অ্যাডাপ্টেশনের কাজ স্বয়ং মাসুদ রানার ,  থুড়ি তার জন্মদাতার ।   
কাজীদা জেনে নিশ্চয়ই অবাক হবেন না যে তারই এক ক্ষুদে পাঠক ছয় মাস আলো -  ছয় মাস আঁধারের রাজ্য উত্তর মেরুতে পা দিয়ে কৃতজ্ঞচিত্তে স্মরণ করেছে তার অমর লেখনীকে ,  মনে করেছে ক্যাপ্টেন হ্যাটেরাসকে ।  মেক্সিকো উপসাগরের অতলে ডুব দেবার সময় হঠাৎ আলোর ঝলকানির মত যার মনে পড়েছে সেই ঝকঝকে সম্মোহনী বাক্যগুলো ,  যা উৎসাহ জুগিয়েছে অথৈ সাগরের তলদেশে হাঙরের ভয় ভুলে মাছেদের ঝাঁকের মাঝে নিজেদের আবিস্কার করতে ।  রাঙামাটির পাহাড় - হ্রদে যার পাগলপারা হয়ে ঘুরতে ঘুরতে মনে হয়েছে এই স্থান চিরচেনা হয়ে আছে মনের পর্দায় ধ্বংসপাহাড়ের কবির চৌধুরীর আস্তানার কল্যাণে ।  যেমনটি হয়েছিল গুয়াতেমালার সীমান্তে জাগুয়ার অধ্যুষিত চির সবুজ গহীন অরণ্যে মায়ান শহরে ,  ইউরোপ -  এশিয়ার সংযোগ রক্ষাকারী ইস্তাম্বুলের সেতু পেরোতে ,  ভেনিসের গণ্ডোলায় ,  প্যারিসের জাদুঘরে ,  প্রাগের নির্জন রাস্তায় ,  মধ্যপ্রাচ্যের ধু ধু বালিয়াড়ির মাঝে ,  দানিয়ুবের তীরে ,  নয়াদিল্লীর বাজারে ,  লন্ডনের বৃষ্টিতে ,  আল্পসের বরফে ,  লেলিনগ্রাদের খালে ,  আফ্রিকার বুনো প্রান্তরে ,  মিলানের ভিড়ে ,  কিম্বার্লির হীরক খনির শহরে ,  ক্যারিবীয় দ্বীপের ঝড়ে ,  মতিঝিলের শাপলা চত্বরে -  কোথায় না !  কৃতজ্ঞতায় বিমূঢ় বালক বুঝেই উঠতে পারে না সেবা ছাড়া ,  কাজীদা ছাড়া সে এগোত কি করে জীবনের বন্ধুর সুন্দর পথে ? 
প্রিয় কাজীদা ,  অন্তত শতায়ু হন আপনি ,  জীবনের প্রতিটি মুহূর্ত যেন রোমাঞ্চকর এবং সুখময় হয় আপনার ,  আপনার ভাল থাকা যে আমাদেরই ভালো থাকা ।  ।  

 (  কাজীদার জন্মদিন ১৯ জুলাই ,  কিন্তু দিনকয়েক আগেই লেখাটি পোস্ট করলাম যেন কেউ ভুলে না যায় এই জ্যোতিঃময় মহাপুরুষকে তার জন্মদিনের শুভেচ্ছা জানাতে ।  ব্যবহৃত ছবি উইকি ,  নেটে প্রকাশিত কাজীদার সাক্ষাৎকার ,  সচলে প্রকাশিত একটি লেখা থেকে নেয়া হয়েছে ,  আলোকচিত্রগ্রাহকের নাম জানা নেই বিধায় উল্লেখ করতে পারছি না ।  সবাইকে লন্ডনের  ঝিরিঝিরি বৃষ্টিভেজা শুভেচ্ছা -  ) 






নিশীথ সূর্যের দেশে



দিগন্ত ছোঁয়া পাহাড় সারি ,  পর্বতমালাও বলা যায় -  কিছু কিছু পাহাড় চূড়া যে ২০০০ মিটারেরও বেশী উঁচু !  কিন্তু এ শুধু প্রাণহীন রুক্ষ পাথরের স্তুপ তাও নয় ,  অধিকাংশ পাহাড়েই সারা বছর জমে থাকে বরফ ,  গ্রীষ্মে এই বরফগলা জল থেকেই তৈরি হয় লক্ষ জলপ্রপাত আর ঝর্ণার ।  আর একটু নিয়ে লক্ষ্য করলে চমকে উঠতে হয় ,  পাহাড়ের পাদদেশে অতল নীল জলের সম্মোহনী হ্রদ ।  একটি - দুটি নয় ,  হাজার হাজার মাইলব্যপী বিস্তৃত এই জলসীমানা ।  অনেক স্থানেই জল ছুয়ে পাহাড়ের ঢাল খাড়া উঠে গেছে ১৫০০ মিটার ।  প্রকৃতির এই ভয়াল অপরূপ সৌন্দর্য দেখলে পাকস্থলীর ভিতরে আপনাথেকেই একরাশ্ প্রজাপতি উড়ে যাবার মত গা শিরশির করা অনুভূতির জন্ম নেয় ।  চমক এখানেই শেষ নয় ,  অর্ধেক দিন লক্ষ্য রাখলেই দেখা যায় প্রকৃতির এক অদ্ভুত খেয়াল ,  পাহাড় ঘেরা এই জলাভূমিতে শুরু হয়েছে জোয়ার - ভাঁটা !  তাহলে তো এ হ্রদ নয় ,  নদীও নয়  !  এই জলাধারের সাথে যোগাযোগ আছে অতলান্তিক মহাসাগরের ।  কি হতে পারে এই স্বর্গসম স্থানটি -  অনেকটা যেন পাহাড় ঘেরা সমুদ্র ,  স্ফটিক স্বচ্ছ জল ,  প্রায়শই দেখা যায় তিমি - ডলফিনের ঝাক ,  মহাসবুজের ছড়াছড়ি পাহাড়ের ঢালে ঢালে ,  আবার পাহাড়চুড়োয় বরফের স্তূপ সর্বদাই বিরাজমান -  এর নামই ফিয়র্ড ।  নরওয়ের ফিয়র্ড অঞ্চল যাকে বিশ্বের সবচেয়ে নয়নাভিরাম স্থান বলে সবসময়ই অভিহিত করা হয়েছে ,  যা আকর্ষণের মায়াজালে আচ্ছন্ন করে রাখে বিশ্বের কোটি কোটি ভ্রমণপিপাসুদের ।  চলুন পাঠক ,  ঘুরে আসি Land of MidNight Sun নরওয়ে থেকে । 
ফিনল্যান্ডের সাথে নরওয়ে আর সুইডেনের সীমানা থাকায় গাড়ী নিয়েই যাওয়ার চিন্তা ছিল বরাবরই কোন এক গ্রীষ্মে ।  কিন্তু সীমানা থাকলেই তো আর চট করে নরওয়ে যাওয়া যায় না ,  যা কিনা বিশ্বের সবচেয়ে ব্যয়বহুল দেশ ।  ফিনল্যান্ডে আসা পর্যটকরা সবসময় হা হতোম্মি করে আগুন গরম দামের কারণে ,  আর নরওয়ে ফিনল্যান্ডের একেবারে দ্বিগুণ ব্যয়বহুল ,  বিশেষ করে পেট্রলের দাম তো আকাশ ছোঁয়া !  অনেক হিসেবনিকেশ কষে ,  পরিকল্পনা এঁটে এক জুলাই মাসের শেষে আমরা রওনা দিলাম মধ্য ফিনল্যান্ডের একরত্তি শহর VARKAUS থেকে । 
দলটি আমাদের বহুজাতিক ,  Tero আর Jussi ফিনিশ্ ,  Kuni ভিয়েতনামী আর অধম বঙ্গসন্তান ।  প্রথম দিনেই আমরা পেরিয়ে গেলাম ৮০০ কিমি ,  এর মধ্যে সুইডিশ সীমান্তবর্তি শহর Tornio থেমে পরবর্তী এক সপ্তাহের প্রয়োজনীয় খাদ্য - পানীয় ও অন্যান্য রসদপত্র কেনা হল ।  যাত্রা পথের প্রথম রাতটি কাটল সুইডেনের Burea ক্যাম্পিং - এ ।  উল্লেখ্য ,  আমাদের পরিকল্পনা ছিল সবসময়ই তাবুতে ঘুমাব ,  স্লিপিং ব্যাগের ভেতর আর ক্যাম্পিং - এ নামমাত্র ভাড়ায় থাকলে হোটেলে থাকার বিশাল খরচ যেমন বাঁচল ,  তেমন প্রকৃতির সন্নিবেশেও থাকা হল । 
পরদিন সকাল থেকেই উৎকণ্ঠা ,  কখন পৌছাব নরওয়েতে ,  শৈশব থেকে যার কথা শুনে আসছি আমরা নিশীথ সূর্যের দেশ বলে ।  বিকেলের দিকে হঠাৎ দেখি রাস্তার পাশের সাইনবোর্ডগুলো আর সুইডিশে নয় ,  বরং অদ্ভুত বিজাতীয় এক ভাষায় ,  নজরে আসল লাল - নীল - সাদা পতাকা ,  ইয়াহু !  গাড়ীর ভিতরে উদ্বাহু চিৎকার শুরু করলাম সবাই ,  স্বপ্ন হল সত্যি ।  এখানে বর্ডার চেকিং বলে কিছু চোখে পড়ল না  ,   নেই কোন সীমান্ত রক্ষী বা প্রাচীর । 
 গোধূলি হয়ে আসায় সেদিন আর পথ না চলে তাবু গাড়লাম Turifos ক্যাম্পিং  – এ ,  আমাদের তাবু থেকে মাত্র  মিটার দশেক দূরেই  মৃদু শব্দ করে বয়ে চলা এক স্রোতস্বিনী হল আমাদের সাথী ।  পাহাড়ি এলাকায় নেমে আসা সাত তাড়াতাড়ি আঁধারের জন্য আর ঘোরাঘুরি না করে ডিনারের জোগাড় শুরু হল সবাই মিলে ।  আমাদের Jussi একেবারে পেশাদার মাছশিকারি ,  চার বছর বয়স থেকে ঠাকুরদার সাথে মাছ ধরে ধরে এই শিল্পের সমস্ত নাড়ী -  নক্ষত্র তার জানা ।  কিছুক্ষনের মাঝেই মাঝারি আকৃতির কিছু ঝর্ণার ট্রাউট জাতীয় মাছ ধরে হাজির সে ,  তারপর অবারিত আকাশের নিচে ফ্রাইং প্যানে ভাজা মাছ - পেয়াজ আর ভাতের যে অপূর্ব সমন্বয় ,  সে স্বাদ এখনও জিভে লেগে আছে  ! 
পরদিন সকালেই নদীর তীর ধরে ট্রেকিং - এ আমরা ,  নদীটি খুব গভীর বা প্রসস্ত নয় কিন্তু অতি খরস্রোতা ,  দুই ধারই অত্যন্ত পাথুরে ,  প্রায়ই আমাদের পাথরের বিশাল সব স্তূপ ডিঙিয়ে যেতে হচ্ছে ,  কিন্তু সব বাঁধার পাহাড় দলেই নদীটি বয়ে চলেছে  আশ্চর্য রকম সাবলীল ভাবে ,  কত বাঁক ,  চড়াই - উৎরাই তার পথে ।  কিছু বিশালাকৃতির ভীম গর্জনশীল জলপ্রপাতের কথা আলাদা ভাবে বলতেই হয় ।  ঘণ্টা দেড়েকের মাঝেই বোঝা গেল ,  নাম না জানা এই পাহাড়ি স্রোতস্বিনীই আমার এখন পর্যন্ত দেখা সবচেয়ে সুন্দর নদী ,  এতদিন পর্যন্ত টেকনাফকে জড়িয়ে রাখা নাফ নদীই এই জায়গাটি দখল করে ছিল । 
নদীর পাশের পাহাড়গুলোতে মনে হল সবুজের বান ডেকেছে ,  এই বিস্তৃত সবুজ দেখে মনে হল বিভূতিভূষণ মনে হয় নরওয়েকে নিয়ে লিখেছেন -  কি অপরূপ সবুজের সমুদ্র চারিদিকে যতদূর দৃষ্টি চলে ।  অরণ্যের অস্পষ্ট সীমারেখা পর্যন্ত বিস্তৃত থৈ থৈ করিতেছে ।  এক এক জায়গায় ফাঁকা জঙ্গলের দিকে বনের কি অনুপম শোভা !  মানুষের চোখের আড়ালে সভ্য জগতের সীমা হইতে বহু দূরে এত সৌন্দর্য যে কার জন্য সাজানো ! 
দুপুরে রওনা দিলাম নরওয়ের পুরাতন রাজধানী Trondheim দেখার আশায় ।  প্রায় হাজার বছরের পুরনো এই নগরীর ক্যাথেড্রালটি নরওয়ের সবচেয়ে গুরুত্বপূর্ণ গির্জা ,  বাহির থেকে অনেকটা প্যারিসের নোতরদামের মত দেখতে ।  যা হোক ,  যেহেতু পরিকল্পনা ছিল নগরজীবন এড়িয়ে আমরা যতদূর সম্ভব প্রকৃতির কাছে থাকার চেষ্টা করব -  অতএব ,  আবার যাত্রাপথে ।  চলন্ত অবস্থাতেই গাড়ী থেকে প্রকৃতির অনুপম রূপ সুধায় আচ্ছন্ন আমরা ,  যা সর্বদাই পরিবর্তনরত ।  গাঢ় সবুজ উপত্যকা ,  ন্যাড়া পাহাড় ,  গভীর খাঁড়ি ,  হঠাৎ হঠাৎ সবুজ সমভূমি ,  ফসলের ক্ষেত ,  সর্পিল খরস্রোতা নদী ,  গহন বন -  কোন কবিই এমনকি হয়ত উইলিয়াম ওয়ার্ডসওয়ার্থও এই সৌন্দর্য কলম দিয়ে ফুটিয়ে তুলতে পারতেন না ।  নরওয়ে প্রকৃতির সত্যিকার বুনো সৌন্দর্যে ভরা এক দেশ ,  যা বহুমাত্রায় বর্ণিল ও প্রাচুর্যে অফুরান । 
সেদিনের গন্তব্য বিখ্যাত Rondane ন্যাশনাল পার্ক ।  উল্লেখ্য ,  এটি নরওয়ের প্রথম ঘোষিত ন্যাশনাল পার্ক ,  এখানে ৭ টি পাহাড়চূড়ো আছে যার প্রতিটিই ২০০০ মিটারের বেশী উঁচু ,  আর রয়েছে দশ থেকে পনের হাজার বছর আগেকার বলগা হরিণ শিকারিদের হরিণ ধরার ফাদ ও আবাসস্থল ।  জায়গাটি সমুদ্রপৃষ্ঠ থেকে অনেক উঁচুতে ,  পৌছতে পৌছতে সন্ধ্যে হয়ে গেল ,  শেষ বিকেলের রোদ যায় যায় করছে ।  এর মধ্যেই তাবু খাটালাম খরস্রোতা হিম শীতল জলের এক নদীর পাশে ,  অদূরেই কুয়াশাচ্ছন্ন তেপান্তরের মাঠ ,  তার প্রান্তরেখায় সন্ধ্যার মেঘ আর হিম বরফ নিয়ে  ঠাই দাড়িয়ে আছে পর্বতশ্রেণী ।  ঠাণ্ডা বাতাস চামড়া কেটে একবারে হাড়ের গোড়া পর্যন্ত আঘাত হানছে ,  এর মাঝেই চারিদিকে কুণ্ডলী পাকিয়ে ঘনিয়ে উঠছে গাঢ় কুয়াশা ।  এ যেন লর্ড অফ দ্য রিংস সিনেমার কোন দৃশ্যপট ,  চোখ ফেরানো যায় না এই জাদুময়তা থেকে । 
সকালে ঘুম ভাঙ্গল পাহাড়ি নদীর কূলকুল ধ্বনিতে নয় ,  আশ্চর্যজনকভাবে ভেড়ার ডাকে !  যাঃ বাবা ঠিক শুনছি তো  ?  আমরাতো উত্তরের নরওয়েতে ,  দক্ষিণের অস্ট্রেলিয়াতে না !  চোখ রগড়াতে রগড়াতে তাবুর কোল থেকে মাথা বের করে দেখি ভেড়ার পাল মনের সুখে চরে বেড়াচ্ছে ,  তাদের কানে আবার ট্যাগ লাগানো ,  বোঝা গেল এগুলি পার্ক কতৃপক্ষের ভেড়া !  বেশ ঝকঝকে রোদ বাহির হয়েছে ,  সবার মাঝেই চনমনে একটা ভাব ,  সামনের দিকে দৃষ্টি পড়তেই পেয়ে গেলাম সেদিনের গন্তব্য ,  পর্বতশৃঙ্গ Valesmeden ,  যার উচ্চতা ২০১০ মিটার । 
আমাদের সবার জীবনে এলো এক মহা অ্যাডভেঞ্চার পূর্ণ দিন ,  সেই সাথে বিপদসঙ্কুল ও ঝুঁকিপূর্ণ ।  এতো শুধু ঢাল বেয়ে পাহাড়ে ওঠা নয় ,  পথে অন্তত পাঁচটি বড় পাহাড় অতিক্রম করতে হয়েছে ,  বিশাল সব চড়াই - উৎরাই আর খাড়া ঢালে ভর্তি ,  বিশাল সব পাথরের চাঙ ,  কোথাওবা ক্ষুদ্র পাথর খণ্ডের সমারোহ ,  একবার পা পিছলালেই আর দেখতে হবে না !  দিনের মাঝভাগে এক গিরিখাতের তলদেশে পৌছালাম আমরা ,  একেবারে শিউরে ওঠার মত জায়গা -  রূক্ষ ,  পাথূরে ,  প্রাণের চিহ্ন মাত্র নেই ,  কেবল মাত্র কুৎসিত কোন সরীসৃপের মত সবুজ - হলুদ রঙের পাথরে ভর্তি ।  এতটাই প্রাণহীন ,  নির্জন যেন সাক্ষাৎ যমরাজের মৃত্যুপুরী ,  তাই গিরিখাতটির নাম দিলাম Death Valley  ।  আমাদের গ্রহের কোন স্থান বলে মনেই হচ্ছে না ,  যেন মঙ্গল গ্রহ বা সাইন্স ফিকশন সিনেমায় দেখা কোন জায়গা !  বিপদের মাত্রা আরো বাড়ল যখন ১০০০ মিটার আরোহণের পর সহযাত্রী Tero জানালো তার উচ্চতাভীতি আছে ,  নিচের দিকে তাকালেই তার মাথা ঘুরছে ,  মড়ার ওপর খাড়ার ঘা ।  কিন্তু কিছুই সেদিন দমাতে পারেনি আমাদের ,  মনের গহনে সবাই জপছিলাম একটাই মন্ত্র -  I want that Peak .  যদিও পথের রসদ ছিল যৎসামান্য ,  ২টিন টুনামাছ ,  ২টিন ফল আর  কয়েক বোতল জল ,  ৪ জনের জন্য হাস্যকর বৈকি ,  তার উপর পথ যখন সম্পূর্ণ অচেনা ও এতটাই বন্ধুর ।  অবশেষে তুষার এলাকায় পৌছালাম আমরা ,  অপেক্ষাকৃত গভীর বলে সারাবছরই এখানে বরফ জমে থাকে ।  আবার পেজা বরফের স্তূপের নিচ থেকে কূলকুল শব্দে বয়ে চলছে বরফগলা ঝরনা ।   প্রাকৃতিক উৎস থেকে জলের বোতল পূর্ণ করার সাথে সাথে স্নো বল তৈরি করে একজন আরেকজনের প্রতি ছোড়াছুড়ি করতে কোন ভুল হল না ,  হাজার হলেও আগস্টের প্রথম সপ্তাহে  আর কোথায় আমরা তুষার পাব !  অবশেষে আসল পরম আকাঙ্খিত মুহূর্ত ,  আমরা পর্বত শিখরে !  !  এরপরে কেবলই আকাশ ,  চারিদিকে ভাল করে দৃষ্টিপাত করতেই সেই গা শির শির করা শিহরণ জাগানো অনুভূতির জন্ম নিল পাকস্থলীর ভেতরে ।  দিগন্ত পর্যন্ত ছড়ানো পর্বতশ্রেণী ,  মেঘে ঢাকা ,  রহস্যময় ,  মাঝে মাঝে সূর্যের আলোক ঝলক পড়ছে দূর ফিয়র্ডের জলে ।  চূড়োয় ফিনল্যান্ডের একটি পতাকা আর শুভেচ্ছাবাণী রেখে শুরু হল অবরোহণের পালা ।  পাঠকরা কেউ Rondane গেলে সেখানকার সুন্দরতম শৃঙ্গ Velesmeden পানে তাকিয়ে মনে করতে পারেন সেখান গর্বের সাথে একদা উড়েছিল সবুজ - লাল এক পতাকা । 
চূড়া থেকে তাবুতে আসতে আসতে ফের ঘনিয়ে আসল আঁধারের রাজ্য ,  প্রায় ৩০ কিলোমিটারের উপর পদব্রজে ভ্রমণ শেষে রিক্ত অবসন্ন আমরা কোনমতে পরবর্তী ক্যাম্প এলাকা Otta - তে যেয়ে সোজা নিদ্রাদেবীর কোলে । 
পরদিন পৌছালাম ফিয়র্ড এলাকায় ,  আর পাথুরে নয় ,  সবুজ স্নিগ্ধ প্রকৃতি ।  দেখা মিলল Sogne Fjord এর ,  ২০০ কিলোমিটার দীর্ঘ এই ফিয়র্ডটিই নরওয়ের সবচেয়ে বড় ফিয়র্ড ।  তার স্বর্গীয় রূপ কাছে থেকে উপভোগের আশায় সেদিন বেশ বেলা থাকতেই ফিয়র্ডের কোল ঘেঁষে এক জায়গায় ক্যাম্প ফেলা হল ।  কিছুক্ষনের মধ্যেয় সেই মায়াবাস্তবতাময় জলরাশিতে দেখা মিলল ২ টি সামুদ্রিক ভোঁদড় আর  দশটি ডলফিনের এক ঝাকের !  অবিশ্বাস্য ,  বুনো ,  শান্ত ,  নিস্তব্ধ ,  অপরূপ পরিবেশ ।  সূর্যের আলোর সাথে সাথে ফিয়র্ডের জলের রংও পরিবর্তনশীল ,  কখনও পান্নার মত জ্বলজ্বলে সবুজ ,  কখনও অতলান্তিক নীল ,  কখনও বিষণ্ণ ধূসর ,  কখনও না স্ফটিক স্বচ্ছ ।  অসম্ভব আকর্ষণী ক্ষমতা ফিয়র্ডগুলোর ,  মোহমুগ্ধতায় আচ্ছন্ন করে রেখেছিল আমাদের প্রতিটি মুহূর্ত ।  আবেগতাড়িত হইয়ে মেসেজ পাঠালাম বন্ধুদের ,  I dont believe in heaven ,  but if there could be a heaven ,  it must be in the Fjord area of Norway !  It is just so Great  ! 
পরের গন্তব্য নরওয়ের সবচেয়ে নয়নাভিরাম শহর বলে খ্যাত Bergen ,  যাকে বলা হয় নরওয়েজিয়ান সংস্কৃতির প্রাণকেন্দ্র ,  উপকূলবর্তী অত্যন্ত গোছানো এক শহর ।  বেরগেন বন্দরের মাছের বাজারের সুনাম সারা জগৎ জুড়ে ।  আমরাও গেলাম বিভিন্ন ধরনের মাছ আর সামুদ্রিক প্রাণী দেখার আশায় ,  দামেও অতি সস্তা ।  বড় আকারের চিংড়ীর দাম দেখেতো আমাদের চক্ষুচড়কগাছ , মাত্র ৯ ইউরো কিলো ,  কেনাও হল কিছু পথের জন্য ।  এক জেলেনী দেখি আবার বিনামূল্যে ছোট এক ফালি তিমির মাংস সাধছে ,  ভাবটা এমন ,  প্রথমটা মুফতেই নেও ,  এরপরে ভাল তো লাগবেই ,  তখন চড়া দাম ধরে সব সুদেআসলে আদায় করব ।  এমনিই মানুষের লোভের কারণে তিমিহীন হয়ে যাচ্ছে মহাসাগরগুলো ,  তাই সেই লোভী মানুষদের দলে আর যোগ দিলাম না আমরা ।  বেরগেন শহরের কেন্দ্রীয় অংশ ভর্তি পুরনোকাঠের বাড়ী দিয়ে ,  যেগুলো অত্যন্ত সুদৃশ্য ও বর্ণিল ,  পুরো এলাকাটিই ইউনেস্কো কতৃক বিশ্বসম্পদ বলে ঘোষিত । 
এর মধ্যে বার দুই ফেরী করে ফিয়র্ড পাড়ি দিতে হল ,  এই জলাভূমিকে আরও কাছ থেকে দেখার সুযোগ মেলায় কৃতার্থ আমরা ,  দিনটাও ছিল মেঘলা ।  উঁচু পাহাড়ি রাস্তায় উঠার দরুন কয়েকবারই গাড়ী মেঘের মধ্যে দিয়ে অতিক্রম করেছে ,  আর নরওয়েতে তো পাহাড়ি সুরঙ্গের  ( টানেল )  ছড়াছড়ি ।  খানিক পরপরই সুড়ঙ্গ আর তার ভেতরকার ঘুটঘুটে আঁধার ,  কাজেই সানগ্লাস পড়ার অভ্যাস থাকলে সাবধান ! 
নরওয়ের শেষ রাত কাটল Odda ক্যাম্পিং এ ,  ট্রাভেল গাইদে লেখা আছে  , Odda -  The Ugliest City of Norway !   কিন্তু সত্যি বলতে আমাদের যাত্রায় এটিই সবচেয়ে সুন্দর ক্যাম্পিং এলাকা ।  দুই পাহাড়ের মধ্যবর্তী সবুজের চাদর মোড়ানো এক উপত্যকায় ।  সুন্দরের ছড়াছড়ি সেখানে ,  কুৎসিতের লেশমাত্রও নেয় ।  Odda তে কিছু কলকারখানা আছে ,  তাতেই হয়ত তার নামে এমন দুর্নাম ছড়িয়েছে ।  দেশ বেশী সুন্দর হলে যা হয় আর কি  ! 
পরদিনের গন্তব্য অসলো ,  নরওয়ের রাজধানী ।  পথিমধ্যে থামা হল Seljordএ ,  জনশ্রুতি আছে এখানে স্কটল্যাণ্ডের লক নেসের নেসির মত কোন প্রাগৈতিহাসিক প্রাণী থাকে ,  যার আদুরে নাম Selma !  সেলমা দর্শনের আশায় সেই হ্রদের পাড়ে বেশ কিছুক্ষণ ডাকাডাকি করলাম সবাই সমানে তার নাম ধরে ,  প্রাণীটি মনে হয় বেশ লাজুক ,  তাই দেখা এ যাত্রা মিলল না ।  কয়েকজন বিজ্ঞানী সোনার তরঙ্গ ব্যবহার করে এই হ্রদে একাধিক গভীর প্রাণীর অস্তিত্ব আবিষ্কার করেছেন ।  তাই ,  জয়তু সেলমা । 
অসলো বিশ্বের সবচেয়ে সুন্দর এবং গোছানো রাজধানীদের একটি ,  আসলে বলা যায় সাজানো গোছানো গ্রাম একটা ,  সবুজের ছড়াছড়ি সব জায়গাতে ।  নরওয়েজিয়ানরা কঠোর পরিশ্রমের মাধ্যমে প্রতিকূল আবহাওয়াকে জয় করে বন্ধুর ভূমিতে পত্তন করেছে এক একটি শহরের ।  ভাইকিং জাদুঘরে শিহরিত হলাম সেকালের সমুদ্র দস্যু ও অভিযাত্রীদের কাঠের তৈরি হাজার বছরের পুরনো বিশালাকায় নৌকা দেখে ,  এমন নৌকাতে করেই তারা কলম্বাসেরও অন্তত একশ বছর আগে পৌঁছেছিল উত্তর আমেরিকায় ,  বসতি করেছিল কানাডা ,  গ্রীনল্যান্ড ও আইসল্যান্ডে । 
অসলোর সবচেয়ে বড় আকর্ষণ ছিল কন - টিকি জাদুঘর ।  প্রাতঃস্মরণীয় অভিযাত্রী ,  লেখক ,   নৃতত্ত্ববিদ থর হেয়ারডালের সারা জীবনের উপর আলোকপাত করা হয়েছে এইখানে ।  অভিভূত হয়েছি সত্যিকারের কন - টিকি ভেলা দেখে ,  বালসা কাঠের তৈরি এই ভেলাতেই হেয়ারডাল এবং তার বন্ধুরা প্রশান্ত মহাসাগর পাড়ি দিয়েছিল  ( প্রায় ৭৫০০ কিলোমিটার )  কোন রকম আধুনিক সরঞ্জাম ছাড়াই ,  এই তত্ত্ব প্রমাণের জন্য যে দক্ষিণ আমেরিকার আদিবাসীরা সেটেলারদের অনেক আগেই প্রশান্ত মহাসাগরীয় দ্বীপপুঞ্জে পৌঁছেছিল ।  আর ছিল RA নৌকা ,  প্রাচীন মিশরীয় সূর্য দেবতার নামের এই নলখাগড়ার নৌকাতে হেয়ারডাল আটলান্টিক মহাসাগর পাড়ি দিয়েছিলেন , আছে ইস্টার দ্বীপের মোয়াই মূর্তি ,  গ্যালোপোগাস দ্বীপের নানা নিদর্শন ।  মাত্র একজন মানুষ সারা জীবনে যে কত অসাধ্য সাধন করতে পারেন ও সেই সাথে নিজস্ব চিন্তা দিয়ে পারেন বিশ্বকে প্রভাবিত করতে থর হেয়ারডাল তার অন্যতম উজ্জল নিদরসন । এই অসাধারণ মানুষটি শৈশব থেকেই আমার প্রিয় ব্যক্তিত্বদের একজন ,  তার পুণ্যস্মৃতির প্রতি শ্রদ্ধা জানিয়ে অসলো ছাড়লাম আমরা । 
তখন সহযাত্রীরা বাড়ী ফেরার নেশায় উম্মুখ ,  তাই সুইডেনে কোনমতে এক রাত অতিবাহিত করে পরদিন একটানা ২৪ ঘণ্টা পালা করে ১৮০০ কিলোমিটার গাড়ী চালিয়ে উপস্থিত হলাম বাড়ীতে ।   কত অজস্র স্মৃতি যে জমে আছে মনের মুকুরে এই ৮ দিনে ৫০০০ কিলোমিটার ভ্রমণের ।  আবার যেতে চায় আমি নরওয়েতে ,  ওখানে প্রতিটি দিন ছিল অন্যদিনের চেয়ে আলাদা ।  কোনদিন আমরা নদীর তীরে ,  অন্যদিন পাহাড়ে ,  আরেকদিন ফিয়র্ডের সৌন্দর্য অবলোকনেই ব্যস্ত ।  যেন স্বপ্নরাজ্যে ছিলাম মাঝের এই কয় দিন ,  এখনও সেই স্বপ্নে বিভোর কবে আবার যেতে পারব সেই স্বপ্ন রাজ্যে  ,  এই আশায় ।  - 



















পিছন ফিরে দেখা  -  টাঙ্গুয়ার হাওর



হাজার হ্রদের দেশ ফিনল্যান্ডে বসে লিখছি ,  তীব্র শীত পড়েছে বরাবরের মত ,  পেজা পেজা তুলোর মত তুষার পড়ার দিন আপাতত শেষ ,  এখন হাড় জমানো ঠান্ডার রাজত্ব ।  হিমাঙ্কের ৩০ ডিগ্রী নিচে ,  এত ঠান্ডায় তুষারপাতও বন্ধ হয়ে যায় ।  পুরনো দিনের স্মৃতি রোমন্থন করছি আলগোছে ,  সাংবাদিক বন্ধু সীমান্ত দীপু আবার তাগাদা দিয়ে রেখেছে বাংলাদেশে কোন উল্লেখযোগ্য জায়গায় ভ্রমণের উপর লেখা দিতে হবে । 
 দেশ থেকে এসেছি প্রায় ৯ বছর আগে ,  কলেজ জীবনের পরপরই ,  এর পর কত দ্রুতগতিতে বছরগুলো পার হয়ে গেল !  ঘটল কত চিত্র - বিচিত্র ঘটনা ,  বোহেমিয়ানদের মত ঘুরে বেড়ালাম ইউরোপের পথে প্রান্তরে ,  গেলাম সর্ব উত্তরের মানব বসতি স্পিটসবের্গেন দ্বীপপুন্জে ,  পৃথিবীর সর্ব উত্তরে ছয় মাস দিন -  ছয় মাস রাতের রাজ্য উত্তর মেরুতে ,  গিরিরাজ হিমালয়ে ,  মধ্য প্রাচ্যের ধু ধু বালিয়াড়ির মাঝে ,  আল্পসের সর্বোচ্চ শিখর মঁ ব্লাতে ,  আন্দেজের কোলে ,  ক্যারিবীয় দ্বীপপুঞ্জে ,  তিব্বতের নির্জনতায় ,  মেক্সিকোর পিরামিডে ,  আফ্রিকার বুনো প্রান্তরে । 
   আহা ,  কি সব অপূর্ব স্মৃতি ,  সামান্য মনোযোগের আভাস পেয়ে মনের মুকুরে রাখা প্রতিটি স্মৃতি জ্বলজ্বল করে উঠছে ,  তারপরও কেউ যদি প্রশ্ন করে ভ্রমণের মাধ্যমে কোন জায়গাটি সবচেয়ে ভাল লেগেছে ,  কোনখানে বারংবার ফিরে যেতে ইচ্ছে করে ,  বিন্দুমাত্র চিন্তা না করেই বলব সুনামগন্জের টাঙ্গুয়ার হাওর ,  যেখানে প্রথম যাওয়া হয়েছিল বাংলাদেশ বার্ড ক্লাবের সাথে পরিযায়ী পাখি পর্যবেক্ষণের জন্য ২০০২ সালে ,  সেই প্রথম বাড়ীর বাইরে ঈদ ,  পুরনো রোজনামচার পাতা থেকে সেই কথায় জানাচ্ছি আজ - 
যাত্রা শুরু হল ২২শে ফেব্রুয়ারী ,  অজানার উদ্দেশ্যে ,  অদেখার উদ্দেশ্যে ।  পাখি প্রেমিক  ,   আলোকচিত্রগ্রাহক রোনাল্ড হালদার ভাইয়ের অতি চমৎকার সব পরিযায়ী হাসের ছবি সমৃদ্ধ টি - শার্টের পিছনে দেখতাম  Have you ever been to Tangua Haor ? 
 যেন সেই হাওরে গেলেই এই রঙ ঝলমলে পাখিগুলো দেখতে পাওয়া যাবে ।  তখন থেকেই সুপ্ত ইচ্ছা ছিল দেশের একবারে সীমান্তঘেষা পাখির এই গুরুত্বপূর্ণ আবাসভূমিটি দেখে আসার ।  কাজেই বাংলাদেশ বার্ড ক্লাবের সেখানে যাবার খবর পেয়ে একরকম জোর করেই ইনাম ভাই - এর কাছ থেকে সাথে যাবার অনুমতি আদায় করলাম । 
সুনামগন্জকে বলা হয় বাংলাদেশের সবচেয়ে সমতল অন্চল , যে কারণে এখানে মাইলের পর মাইলব্যপী বিস্তীর্ণ এলাকা জুড়ে রয়েছে পানি থৈ থৈ করা হাওর ।  এমনটাও শুনলাম ,  এখন যে জমিগুলো আমার দেখতে পাচ্ছি তার অধিকাংশই বর্ষাকালে পানির নিচে তলিয়ে থাকবে । 
সুনামগন্জ শহরতলী থেকে সুরমা নদী পথে আমাদের যাত্রা শুরু ।  সুরমা ভ্রমণের জন্য অতি চমৎকার নদী ,  অপেক্ষাকৃত কম প্রশ্বস্ত ,  সর্বদাই শান্ত ভাবে বয়ে চলেছে মৃদুমন্দ হাওয়াকে সাথী করে ,  প্রবল স্রোত যেমন নেই এখানে ,  তেমন নেই বিক্ষুদ্ধ ঢেউ ।  অনেক সময় মনে হয় এযেন মানুষের হাতে তৈরী বড় ধরনের খাল ,  বিশাল এক সাপের মত একেবেকে তার গন্তব্যের দিকে এগিয়ে গেছে ।  দুধারের প্রাকৃতিক দৃশ্য তুলনাহীন ।  আসলে ,  মাথার উপর অবারিত নীল আকাশ ,  পায়ের নিচে শান্ত বহমান জলধারা ,  চারপাশের উম্মুক্ত প্রকৃতি যে কোন মানুষকেই কিছুটা কল্পনাবিলাসী করে তুলবে ,  তবে বাঁধা এখানেও আছে ,  সেটা হচ্ছে আমাদের ইন্জিন বোটের বিরক্তিকর একঘেয়ে ঘটঘট উৎকট শব্দ ,  যাকে বলা চলে রীতিমত উৎপাত !  
ও  বলা হয় নি ,  এই ট্রলারই আগামী ৫ দিনের জন্য আমাদের বাড়ী , শুধু মাত্র রাত্রিযাপন নয় ,  রান্না ,  খাওয়া থেকে শুরু করে বাথরুম পর্যন্ত সবকিছুই সম্পন্ন করতে এইখানেই ।  পাখি পর্যবেক্ষকের সংখ্যা ৮জন ,  বরাবরের মত দলনেতা ইনাম ভাই তার ক্যামেরা ,  টেলিস্কোপ আর দূরবীন নিয়ে ব্যস্ত ,  মহাকাশ মিলন ভাই আর এম এ মুহিত ন্যস্ত যাত্রার তদারকিতে ,  পুরনো ঢাকার আমান ভাই আর আই ইউ বি - এর শিক্ষক সাবির ভাই প্রকৃতির সৌন্দর্য উপভোগ করছেন তারিয়ে তারিয়ে  ,  সাইফ আর আমি দলের কনিষ্ঠতম সদস্য ,  তাই বলে অপাংক্তেয় নয় মোটেই ,  আর আছেন সব যাত্রার একমাত্র বিদেশী সঙ্গী চেক ডাক্তার মারিশ্যা ক্রাউসোভা ।  নৌকার মাঝির সংখ্যা তিনজন ,  সর্দার শওকত মাঝির পরিপাটি গোফ আর জবাফুলের মত রক্তলাল চোখ বারবার এই অন্চলেরই কিংবদন্তী হাসন রাজার কথা মনে করিয়ে দেয় । 
অভিযানের প্রথম দিনে যাত্রা বিরতি করতে হয়েছে মাত্র একবার ,  এবং তা অবশ্যই পাখি দেখার জন্য ।  একদা সমগ্র বাংলায় যে পাখিটি সর্বদা চোখে পড়ত ,  আজ তা আশ্চর্য রকমের দুলর্ভ ।  আমি শকুনের কথা বলছি ,  মানুষের অহেতুক ভীতি আর খাদ্য ,  বাসস্থানের উপর আগ্রাসনের কারণে পরিবেশের দারুণ উপকারী এই পাখিটি অস্তিত্ব আজ বিপন্ন ,  আর চোখের সামনে একসাথে চারটি শকুন ,  সেতো রাজদর্শনের মতই দুলর্ভ ।  এই বিরল দৃশ্যটি কাছে থাকে অবলোকন করা আর তাদের ক্যামেরার ফ্রেমে বন্ধী করার জন্যই আমাদের প্রথম যাত্রা বিরতি । 
প্রথমদিন আরও একঝাক অতি দুলর্ভ প্রাণী দেখার হঠাৎ সুযোগ মিলেছিল আমাদের ,   তবে তা খেচর নয় ,  জলচর ।  নদীর এক বাঁকের মুখে শুশুক বা গাঙ্গেয় ডলফিনের ৭ - ৯ সদস্যের এক দলের সাথে সাক্ষাৎ ঘটল । ভয়ঙ্কর প্রাণী মনে করে অহেতুক শিকার করা আর নদী দূষণের কারণে এদের সংখ্যাও ক্রমশ শূন্যের দিকে আগাচ্ছে ,  অথচ জীববিজ্ঞানীদের মতে প্রায় অন্ধ এই জীবগুলো কোনভাবেই মানুষের ক্ষতি তো করেই না বরং নানা উপকারে আসে ,  এভাবেই দিন দিন মানুষের অজ্ঞানতা আর কুসংস্কারের ফলে এদের বিলুপ্তি ঘটছে ,  যেভাবে বাংলাদেশ থেকে প্রায় চিরতরে হারিয়ে গেছে মেছো কুমির বা ঘড়িয়াল । 
সন্ধ্যার অল্প পরেই আলোর স্বল্পতার কারণে সেই রাতের মত যাত্রাবিরতি করতে হল যেকোন লোকালয় থেকে অনেক দূরে কোন এক অজ এলাকায় ,  অনাকাঙ্খিত অতিথির উপদ্রব এড়াতে নৌকা থামানো হল নদীর বুকে জেগে সদ্য জেগে ওঠা চরে ,  কাদায় ভর্তি সেই চরে হাটু পর্যন্ত না ডুবিয়ে হাটা প্রায় অসম্ভব কাজ ,  তবে লোকালয় থেকে যত দূরেই থাকি না কেন মশাদের গুনগুণ গান কিন্তু সেটা মনে করতে দেয়নি ! 
সকালে ঘুম ভাঙ্গল সহযাত্রীদের উত্তেজিত কথাবার্তায় ,  সকলের কথার সারমর্মই এক ,  এই ভোরে গ্রামের শিশু থেকে শুরু করে আবালবৃদ্ধবণিতা সবাই স্নান করতে নেমেছে ,  সূর্যদেব এখনো তার দর্শন দেন নি ,  তবে খুব শীঘ্রই যে মেঘ আর কুয়াশার চাদর হটিয়ে তার অস্তিত্বের জানান দিবেন তাতে কোন সন্দেহ নেই , আর তখন সূর্যোদয়ের অপরূপ রং ভোরের মেঘে ছড়িয়ে গোটা প্রকৃতিকেই এক অপরূপ আভায় রাঙ্গিয়ে তুলবে , আর অপরূপ সেই দৃশ্যকে ব্যাকগ্রাউন্ড হিসেবে ব্যবহার করে স্নানার্থীদের ভাল কিছু ছবি তোলা সম্ভব হতে পারে , এটাই সবার আলোচ্য বিষয় । 
 যেমন কথা ,  তেমন কাজ -  মোটামুটি সবাই ক্যামেরা ও ভিডিও ক্যামেরা হাতে নৌকার ছাদে চলে গেলেন ,  কিন্তু সবার মনেই একই প্রশ্ন কি কারণে আপামর জনসাধারণ এত ভোরে ঠান্ডার মাঝে জলে নেমেছে ?  কে যেন বলে উঠল ।  আজ তো ঈদ !  এরা তো ঈদের গোসল করছে ।  আজ ঈদের দিন ,  পরিবারের বাইরে প্রথম ঈদ করছি ,  আশ্চর্য কারো মনেই হয় নি ,  একবারের জন্যও না !   অতএব ,  ঈদ মোবারক ! 
আবার যাত্রা শুরু টাঙ্গুয়ার উদ্দেশ্যে , হাওর এলাকায় অনেক আগে প্রবেশ করলেও মূল হাওরে তখনো প্রবেশ করিনি আমরা , কয়েক ঘন্টা নিরবিচ্ছিন্ন যাত্রার পরে চোখে যেন কিছুটা দৃষ্টি বিভ্রম দেখা দিল । 
 দৃষ্টি বিভ্রমই বটে ,  নাহলে দেশের সবচেয়ে সমতল এলাকা ,  মাইলের পর মাইলে হাওরের জলা ,  এখানে পাহাড় আসবে কোথা থেকে ?   চোখ ভালমত রগড়ে আবার তাকালাম ,  আরে পাহাড়ইতো !  তাও চা বাগানের ছোট খাট টিলা নয় একবারে সুউচ্চ পাহাড় ,  অনেকটা টেকনাফ থেকে আরাকানের পাহাড় দেখতে যেমন লাগে সে রকম পাহাড়শ্রেণী ।  হতবিহবল অবস্থা কাটালেন মিলন ভাই ,  অনেকটা ঘোষণা দেবার ভঙ্গীতে বললেন -  -  মেঘালয় !  মেঘালয় !  !  
তাই তো ,  আমরা এখন সীমান্তবর্তী এলাকায় ,  দূরে মেঘালয়ের পাহাড়শ্রেনী আবছাভাবে দেখা যাচ্ছে ,  পাহাড়ের মাথায় মেঘ জমে আছে ,  দূর থেকে মনে হচ্ছে পেজাঁ তুলোর ভেলা ভীড় করে আছে ,  সহযাত্রীদের কেউ বলে উঠল যথার্থ নাম মেঘালয় -  মেঘের আলয় । 
পথে পানাবিলে দেখা হল বিশ্বব্যপী বিপন্ন এবং মাছ ধরায় অপরিসীম দক্ষতার অধিকারী পাখি অসপ্রে  ( কালিগাল মেছো চিলে ) র সাথে ,  সে উড়ে এসেছে ইউরোপের কোন প্রান্ত থেকে ,  নাতিষীতোষ্ণ শীতের আশায় । 
 এরকমই এক বিশাল বিলের মাঝে ব্যতিক্রমী নীল ছোপ দেখা যেতেই সবার উৎসুক হয়ে নৌকা থামাল  , যা ভাবা হয়েছে তাই ,  সুবিশাল জল - কাদাময় ভূ - খন্ডের এক কোণায় কয়েকশ পদ্ম নীল কালেম পাখির ঝাক ।  মানুষের রসনা তৃপ্ত করতে করতে এদের অস্তিত্ব ধ্বংস প্রায় , বাংলার এইসব নির্জন বিরান প্রান্তরেই আজ তাদের আস্তানা । 
 টাঙ্গুয়ার হাওরে যেখানে ফি বছর পাখি পর্যবেক্ষকেরা নৌকা থামিয়ে আস্তানা গাড়েন ,  সেখানে নোঙ্গর ফেলার সাথে সাথেই কুরাঈগলের সাথে দেখা হল ,  কাছেই গাছের মাথায় তার বিশাল বাসা ,  সেখানে ছানা লালন - পালন আর খাদ্য জোগাড়েই সে ব্যস্ত ।  এই প্যালাসাস ফিশ ঈগল বা পালাসি  কুরাঈগল বিশ্বের অন্যতম বিরল প্রজাতির শিকারী পাখি ,  আই ইউ সি এন কতৃক প্রনীত সমস্ত বিশ্বের প্রায় বিলুপ্ত পাখিদের তালিকা রেড বুকে এদের নাম আছে ।  
বাসোপযোগী গাছ এবং খাদ্যের উৎস জলাভূমি ধ্বংসের কারণে এদের একসময় বাংলাদেশের হাওর প্রধান সমস্ত এলাকায় ও সুন্দরবনে দেখা গেলেও এখন প্রধানত সুনামগন্জেই দেখা যায় ।  এরা মৎস্যভোজী ।  পালাসি কুরাঈগলের ওড়ার ভঙ্গী সত্যিকার অর্থেই রাজকীয় ,  বিশাল ডানার বিস্তার ,  কালো লেজের ঠিক মাঝখানের সাদা পালকের সারি লেজকে তিনরঙ্গা পতাকায় পরিণত করেছে ( তা উড়ন্ত অবস্থায় চিন্থিত করতেও সুবিধাজনক )  ,  আর পাখা সন্চালনের ভঙ্গী ওড়াকে এছে সুষমামন্ডিত ।  
পাখিঅন্তপ্রাণ ইনাম ভাই তখনি ভিডিও ক্যামেরা হাতে সেই অপরূপা ঈগলকে ফ্রেম বন্ধী করতে গেলেন ,  সারাদিনের ভ্রমণ শেষেও আশ্চর্য রকমের প্রাণবন্ত এই কাজপাগল মানুষটি !  আমরা তখন আগামীকদিনের আবাসটি দেখে নেওয়ার সাথে সাথে মাঝির তৈরী চায়ের অপেক্ষারত । 
পরদিন সাতসকালে উঠেই যাত্রার তোড়জোড় ,  বড় ট্রলার বা বজরাটি নোঙ্গররত ,  অপেক্ষাকৃত ছোট এক নৌকা আনা হল যাতে আমরা টেলিস্কোপ ,  ভিডিও ক্যামেরাসহ সারাদিন হাওরে পাখি গণনার কাজ করব ।  বিশাল বিস্তীর্ণ টাঙ্গুয়ার হাওর ,  যে দিকেই তাকায় থৈ থৈ পানি ,  অনেক জায়গা থেকেই কিনারা দেখা যায় না ,  তার মধ্যে একরত্তি নৌকোয় আমরা কজন প্রকৃতি প্রেমিক ,  খানিকপরেই হাঁসের দলের সন্ধান পাওয়া গেল । 
   দেশী মেটেহাঁস ,  নীলমাথা হাঁস ,  খুন্তেহাঁস , গিরিয়া হাঁসের দল খাবারের সন্ধানে চরতে বেরিয়েছে ,  আহ ,  কি অপরূপ সৌন্দর্য তাদের ,  তেল চকচকে ভেজা শরীরে সূর্যের আলো যেন ঠিকরে পরছে , কিছু মানুষ কেমন করে পারে এই পাখিগুলোকে গুলি করতে ?  
এক জলা মত জায়গায় প্রায় হাজার পাঁচেক উত্তুরে খুন্তেহাঁসের বিশাল ঝাক দেখা গেল ,  অবিকল খুন্তের মত তাদের ঠোটের গড়ন ,  প্যাক প্যাক করতে করতে খাবারের সন্ধানে চষে বেড়াচ্ছে জলাগুলো ।  
সুদর্শন পাখি নেউ পিপির  ( যাদের অনেকেই লম্বা লেজের কারণে জলময়ূর বলে )  দল ভেচ্ছে যাচ্ছে নল খাগড়ার বনে ,  হঠাৎ - ই হাওরের এমন এক জায়গায় হাজির হলাম আমরা যেখানে শুধু হাঁস আর হাঁস ,  জল পর্যন্ত দেখা যাচ্ছে না থিকথিকে হাঁসের দঙ্গলের ভীড়ে !  অনেকক্ষণ গণনার পর জানা গেল প্রায় দেড়লক্ষ হাঁস আছে সেই এক জায়গাতেই ,  তাদের ফাঁকে ফাঁকে কিছু বড় খোঁপা ডুবুরি ইতস্ততঃ মাছ শিকারে ব্যস্ত ।  আমরা বেশ দূরে অবস্থান করে টেলিস্কোপের সাহায্যে গুনছিলাম বলে পাখির দলে তা কোন আলোড়নের সৃষ্টি করেনি ,  কিন্তু হঠাৎই এমন এক অভূতপূর্ব দৃশ্যের অবতারণা ঘটল ,  যা চর্মচক্ষে দেখার সৌভাগ্য খুব মানুষের হয়েছে বলেই আমার বিশ্বাস ! 
 একেবারে কোন রকম জানান না দিয়েই দেখি মহাকাশের উল্কার মত সেই বিশাল হাঁসের ঝাকের উপরে দুই দিক থেকে দুইটি পৃথিবী সবচেয়ে দ্রুতগতির প্রাণী  ( জলচর ,  স্থলচর ,  খেঁচর মিলিয়ে )  পেরিগ্রিন শাহিন  (  পেরিগ্রিন ফ্যালকন )  তীব্রগতিতে ধেয়ে আসছে ,  যা সেই ভাসমান পাখিগুলোর কাছে মূর্তীমান বিভীষিকা ,  যেকোনটার প্রাণ তখন সুতোর উপর ঝুলছে ,  প্রাণ ভয়ে দেড়লক্ষ হাঁস একসাথে সপাটে ডানা ঝাপটিয়ে উড়াল দেয়ার মাধ্যমে যে স্বর্গীয় দৃশ্যের অবতারণা করল তাতে এক মূহুর্তের জন্য হলেও গোটা আকাশ যেন ঢেকে গেল সেই ঝাকে ,  এই দৃশ্য মহাকবি কালিদাস দেখতে হয়ত হংসবধ্য কাব্য লিখে ফেলতেন ,  আমরা বেরসিকের দল কেমন স্থাণূ ভাবে দাড়িয়ে সেই সৌন্দর্যসুধা উপভোগ করতে থাকলাম ।  
দুপুরে খানিকপরে ফেরার পথে জেলেদের মাছধরার বাঁশ ফাদের উপরে কুচকুচে কালো পানকৌড়ির ঝাকের ভিতরে বিশ্বের অন্যতম বিরল পাখি সাপপাখি বা উদয়ী  গয়ারের দেখাও মিলল ,  টাঙ্গুয়ার এই হাওরটি যে জীববৈচিত্রে কত সম্পদশালী !  
ইনাম ভাইয়ের কাছেই জানা গেল ,  এই বিশাল হাওড়ের জীববৈচিত্র রক্ষার জন্য প্রতিদিন কয়েক হাজার টন ইউরিয়া সারের প্রয়োজন হত ,  যা  বাংলাদেশে কখনোই সম্ভব হত না ,  কিন্তু এই বিশাল হাঁসের ঝাঁকের বিষ্ঠা সেই প্রয়োজনীয় পুষ্টির জোগাড় দেয় !  
মাঝির রান্না টাটকা মাছের ঝোল দিয়ে উদরপূর্তি করে ছোট ছোট দলে সবাই বিভিন্ন অ্যাডভেন্চারে বের হলাম ,  মিলন ভাই সাইফকে নিয়ে রওনা দিলে মেঘালয়ের পাহাড়ের উদ্দেশ্যে , তার এক কথা -  পাহাড় ছুয়ে তরপর ফেরৎ আসবেন ।  আমি আর মারিস্যা আরেক প্রান্তে রওনা দিলাম কাছের গ্রামগুলো দেখার আশায় , ইনাম ভাই বরাবরের মত ঈগলের ছবি তুলতে ব্যস্ত । 
টাঙ্গুয়ার চিত্তহরণকারী সূর্যাস্তের কথা আর নাই বা বলি ,  সে কেবলমাত্র চোখে দেখার জিনিস এবং অনুভবের জিনিস ।  সন্ধ্যার বেশ খানিক পর ফিরে আসার সময় দেখি আমান ভাই ছইয়ের পাশে আরাম করে চন্দ্রাহত মানুষের মত বসে আছে ,  শুধু বললেন -  ,  ভাই ,  সূর্য ডোবার সময়টাতে ঈগলটাকে দেখলাম দারুণ ভাবে উড়ে এসে বাড়ীতে বসল ,  আহা ,  বুকটা ভরে গেছে !  এ জীবন সার্থক !  ! 
পরদিন যাওয়া হল হাওরের অন্যপ্রান্তে ,  দেখা মিলল বিপন্ন মরচেরঙ ভুতিহাঁসের ,  যাদের সংখ্যা আমাদের জানামতে গোটা বিশ্ব লাখখানেকেরও কম ,  অথচ অবাক করা ভাবে আমরা সেদিন দর্শন পেলাম নব্বই হাজারের মত মরচেরঙ ভুতিহাঁসের !  !  পরবর্তীতে ঢাকায় এসে ইনাম ভাই এ সংখ্যা জানানোর পর গোটা বিশ্বে তাদের সংখ্যা একেবারে দ্বিগুণ ধরা হয়েছে ,  যা রীতিমত আশা জাগানিয়া । 
 আরও দেখা মিলল উত্তুরে ল্যান্জাহাঁস ,  ইউরেশীয় সিথীহাঁস ,  গাডওয়াল হাঁস ,  দেশী মেটেহাঁস লালঝুটি ভুতিহাঁসের বিশাল ঝাকের ।   উল্লেখ্য রামসার সাইট ঘোষিত এই হাওরে ২৬ প্রজাতির হাঁস এ পর্যন্ত দেখা গেছে ,  এমনকি সুদূর চীন থেকে আসা মান্দারিন হাঁস পর্যন্ত ।  শেষমেষ প্রায় তিন লক্ষ হাঁস গুনলাম আমরা ,  এই হাঁসগুলোর বিষ্ঠা সার হিসেবে এই বিশাল জীববৈচিত্রকে রক্ষা করতে মূল ভমিকা পালন করছে । 
 আবার ফেরার পথে ,  দূরে নদী বাঁকে মনে হল গাছে গাছে সাদা বিশাল আকৃতির সব ফুল ফুটে আছে ,  এত বড় কোন ফুল হতে পারে ?   সাত - পাঁচ ভেবে কাছে যেতেই টাঙ্গুয়ার আরেকটি জাদুকরী দৃশ্য দেখা গেল -  নদীর ধারে দেশ কিছু গাছ আলো করে নানা ধরনের বক ধ্যানে মগ্ন ,  এগুলো তাদের রাত্রিকালীন আবাস ,  আহা পুরাণে স্বর্গের বর্ণনা বুঝি এমনটাই হয় !  
তাই এতদিন পরও কায়মনোবাক্যে বলি , জীবন যত জায়গায়ই যায় না কেন ,  যত কিছুই করি না কেন ,  আমার সবচেয়ে স্মরণীয় ভ্রমণ ২০০২ সালে টাঙ্গুয়ার হাওরে । 
  (  পাখির বাংলা নামগুলো বাংলাদেশ এশিয়াটিক সোসাইটি  কতৃক প্রকাশিত উদ্ভিদ ও   প্রাণী জ্ঞানকোষের পাখি খণ্ড থেকে নেওয়া হয়েছে ,  যার সম্পাদনায় ছিলে ইনাম আল হক ।  আগ্রহীরা বাংলাদেশে এখন পর্যন্ত দেখা পাওয়া যাবতীয় পাখির নাম বাংলা ,  ইংরেজি এবং ল্যাতিনে জানতে চাইলে বাংলাদেশ বার্ড ক্লাবের ওয়েব পেজে ঢুঁ মারতে পারেন ।  
লেখাটি বাংলা ওয়ার্ড থেকে অভ্রতে এত জলদি রূপান্তর করে দেবার জন্য কৌস্তভদাকে অনেক অনেক ধন্যবাদ  ) 






লন্ডনে ধর্মনিরপেক্ষদের আড্ডা এবং রিচার্ড ডকিন্স





আপাত বিলেতবাসী সচল কৌস্তভ দা জরুরী মেইল পাঠালো কয়েক সপ্তাহ আগে ,  লন্ডনে ন্যাশনাল সেক্যুলার সোসাইটির এক সারা দিনব্যপী আলোচনা সভায় রিচার্ড ডকিন্স উপস্থিত থাকবেন !  গেলবার বিলেতে যেয়ে উনাকেসহ সকল লন্ডনবাসীকে পইপই করে বলে এসেছি ডেভিড অ্যাটেনবোরো  এবং রিচার্ড ডকিন্সের সাথে দেখা করবার উপায় থাকলেই যেন সাথে সাথে পত্রপাঠ জানিয়ে রাখে ।  কৌস্তভ দা জানাল তার কোন বজ্জাত বন্ধু নাকি বলেছে ডেভিডের দেখা পেতে হলে একমাত্র কার্যকরী উপায় হতে পারে গরিলার স্যুট পরে শহরতলীর বনে লম্ফঝম্প করা ,  তাতেও যদি উনি দয়াপরবেশ হয়ে সাক্ষাৎ দেন  (  শুনেই মনে হচ্ছে এই কাজ চউ দা (  চরম উদাস ) র অথবা তার মত বদবুদ্ধি সম্পন্ন কোন লোকের খুলির মধ্যকার পিচ্ছিল পদার্থ থেকে বাহির হয়েছে !  )   তবে ডকিন্সের খোঁজ মিলল বেশ শীঘ্রই ,  এবং সেমিনারটির প্রবেশমূল্য দুপুরের খানাসহ এন্তার চা - কফির পরেও ৩৫ পাউন্ড হলেও ছাত্রদের জন্য মাত্র ১০ পাউন্ড !  আর আমার জন্য ফ্রি ! 

না ,  মানে বিনামূল্যে প্রবেশের রহস্য এমন কিছুই না ,  ডকিন্স আমার খুঁড়োও হন না ,  তবে কিনা এতদূর থেকে যাচ্ছি তাই কৌস্তভদা নিজেই হনু নাচিয়ে টিকিটের মূল্য নগদপ্রদান  (  আসলে কার্ডের মাধ্যমে )  ,  আসন বুকিং দেয়া ইত্যাদি ভেজাল কাজসমূহ খুব সুচারু ভাবে করে রাখলেন ।  কোনরকমে সেই আলোচনা সভায় খেমো  দেখানোর জন্য অল্প সময়ের জন্য উড়াল দিলাম ইউরোপের অচ্ছুৎ দ্বীপটার উদ্দেশ্যে । 

প্রথমেই ভেবড়ে গেলাম মানুষের ভিড় দেখে ,  প্রায় ৬০০ শ্রোতা এসেছে ,  এর মাঝে বেশ একটা জায়গা খুঁজে বাহির করলাম যাতে বক্তার কথাও শোনা যায় ,  আবার ছবি - ভিডিও চলতে পারে সমান তালে ।  সময় মত অনুষ্ঠান শুরু হল ,  ন্যাশনাল সেক্যুলার সোসাইটির এক্সিকিউটিভ ডিরেক্টর কেইথ পোর্টেস - উড সবাইকে স্বাগতম জানিয়ে দিনের পরিকল্পনা ঘোষণা করলেন । 


প্রথমেই বক্তা হিসেবে আবির্ভূত হলেন প্রফেসর টেড ক্যান্টল ,  যিনি  Multiculturalism এবং  Interculturalism নিয়ে কাজ করে যাচ্ছেন ,  বিশেষ করে পরের শব্দটির জনক সম্ভবত তিনি নিজেই ।  ক্যান্টল রিপোর্টএর জন্য তিনি বিশেষ পরিচিত লাভ করেছেন । 


আসলেন ব্রিটেনের সংসদ সদস্য নিয়া গ্রিফিথ ,  তুখোড় বক্তা ।  ভদ্রমহিলা মজা করে খাঁটি ব্রিটিশ পরিশালীত ইংরেজি বলে অনুকরণ করলেন তার সহকর্মীদের ,  যারা কিনা উচ্চশিক্ষিত ,  সংসদ সদস্য অথচ বিজ্ঞানের কিছুই জানেন না ,  কুসংস্কারে আচ্ছন্ন ,  প্রগতির বিরুদ্ধতাকারি ।   ধর্ম নিয়ে খেলে যে সমস্ত রাজনীতিবিদ জনপ্রিয় হতে চায় তাদের এক চোট নিলেন কড়া ভাষায় ।  সেক্যুলার সমাজ গঠনের প্রয়োজনীয়তা ব্যক্ত করলেন দৃঢ় ভাবে । 

 এর পরপরই সকালের চা - কফির আয়োজন ছিল সাড়ে এগারটায় ,  এত বেশী মানুষের ভিড়ে যেন ঠোকাঠুকি না হয় তার জন্য দুই আলাদা ঘরে ব্যবস্থা ছিল ,  তরলের সাথে সাথে ছিল বিস্কুটের বিপুল সম্ভার ।  কৌ - দা নিছক নিরামিষ ভাল মানুষ ,  লাল - সোনালী তরল তো বটেই ,  চা - কফিও পানে ইচ্ছুক না ,  ম্যাড়ম্যাড়ে জল আর ফলের রসেই দুগগাঁ বলে ঝুলে পড়লেন ,   আমি চললাম কফি ধবংসে ।    
৩০ মিনিটের বিরতি শেষে মঞ্চে আসলেন লেখক নিক কোহেন ,  অবসারভারের কলামিস্ট ।  বেশ কিছু উদাহরণ দিলেন ধর্মান্ধতার ,  ধর্ম নিয়ে রচিত উপন্যাসের কালো দিকগুলোর ,  বললেন মুক্তমনা হবার পিছনের কারণগুলো ।  সেই সাথে সেন্সরসিপের উদাহরণ দিলেন প্রাঞ্জল ভাষায় ।  

তার কথার মাঝেই মনে হল আলোচনা কক্ষের বাম দিক থেকে পরিচিত এক মুখ ঢুকে দ্রুত আসন গ্রহণ করে ফেললেন দর্শকদের সারিতে ,  তাকে দেখেই কৌ - দা হেসে বলল -  খুড়ো এসে গেছে !  হ্যাঁ ,  আসলেই তিনি রিচার্ড  ডকিন্স !  চক্ষু -  কর্ণের বিবাদভঞ্জন হল অবশেষে । 

পরের বক্তা প্রাজনা প্যাটেল ।  তিনি Southhall Black Sisters নামে এক দাতব্য প্রতিষ্ঠানের অন্যতম সদস্য ,  যারা গত ৩০ বছর ধরে গৃহসন্ত্রাসের শিকার মহিলাদের নিয়ে কাজ করে যাচ্ছেন , অত্যাচারিতদের আইনগত সাহায্য থেকে শুরু করে চেষ্টা করে যাচ্ছেন যথাযথ অধিকার নিয়ে সমাজে পুনর্বাসনের । 


তার পরপরই মধ্যাহ্নভোজন ,  হাতে ১৯৭৮ সালে ছাপা দ্য সেলফিস জিন ছিল একখানা ,  ইচ্ছা ছিল ডকিন্সকে সেটি দেখিয়ে অবাক করে দিয়ে একখানা সাক্ষর বাগিয়ে নিব ,  কিন্তু তার আগেই দেখি সে সাথের ট্রলিব্যাগ নিয়ে লম্বা লম্বা পা ফেলে লম্বা হল ,  কৌ দা বলে উঠল -  সে কি ,  পালাচ্ছে যে !  আর তার পিছনেই যেতে শুরু করল অর্ধেক জনগণ !  আসলেই ,  বিজ্ঞান আর দর্শনের জগতে ডকিন্স যে একজন রকস্টারের মর্যাদা পান তা তো আর এমনি এমনি রটনা নয় ! 
 খাবার টেবিলে স্যান্ডউইচের পাহাড় ,  নানা ধরনের -  চিংড়ির ,  মুরগীর ,  সব্জির ,  হারাম -  হালাল সব এক হয়ে মিশে গেছে বিশ্ব মানব দরবারে ।  ১০ পাউণ্ডে এলাহী কারবার বটে ।  ডকিন্স দেখলাম একটা পাকা কলা  (  কি করে কলা ছিলতে হয় তা জানতে চাইলে চউ দার বর্তমান পোস্ট দেখুন )  আর অল্প কিছু ফলপাকুড় নিয়ে আস্তে করে কেটে পড়ল ,  তার পিছনে পিছনে শদুয়েক উৎসাহী দর্শক ,  পিছনের এক পক্ককেশ তরুণ মাথা নেড়ে বলল -  আহা ,  বেচারা দুপুরের খাবার খাওয়ার চেষ্টা করছে ,  সেখানেও এত ভিড় !  এই হচ্ছে খ্যাতির মূল্য ! 
কৌ -  দার রংচটা গেঞ্জি এর মাঝেই সুপারহিট ,  সেখানে মানুষের কল্পনার ফসল কিছু দেবতার ছবির উপরে লেখা আছে ডকিন্সের সেই দুর্দান্ত বানী -  We ' re all atheists about most of the gods that humanity has ever believed in .  Some of us just go one god further ,  একাধিক জন এসে আগ্রহ প্রকাশ করে গেল সেটি নিয়েই ।  কৌ দা নাকি মৌলবাদী দেশ যুক্তরাষ্ট্রের অন্ধ জনগণকে খানিকটা জ্ঞানের আলো দেবার জন্য এত বেশী পড়েছে টি - সার্টটা যে আসল রঙ বিলীন হয়ে কেবলমাত্র লেখাটা টিকে আছে ।  আরেকজনের গায়ের গেঞ্জিতে আবার লেখা WE ARE ALL AFRICANS ,  ব্যাটা নিজে ধবধবে সাদা ! 
বিস্তর স্যান্ডউইচ ধ্বংস করে একটু ঝিমানোর জন্য মূল আলোচনা কক্ষে পা যেই না ফেলেছি দেখি সেখানে বিশাল লাইন !  কি ব্যাপার ?  আর কিছুই না ডকিন্স বেচারা কলা খাবার জন্য নির্জনের তালাশে ছিল ,  জ্ঞানপিপাসু জনগণ সেখানেও ভিড় করেছে মধু লোভী পিঁপড়ের দলের মত ,  অটোগ্রাফও দিচ্ছেন !  আর কি ,  লাইনে দাড়িয়ে গেলাম ।  মিনিট কয়েকের মধ্যে কৌ দার সঙ্গে আনা বইতে সাক্ষর দিচ্ছিলেন প্রিয় লেখক ,  বললাম -  পাশে বসে পড়ুন দাদা ,  বেশ ক্লোজআপ ছবি আসবে !  দিলাম ক্লিক ক্লিক করে ফ্রেমে বাধিয়ে রাখার মত দারুণ একটা ছবি তুলে ,  দেখুন বাড়িয়ে বলছি কি না - 


তারপর আমার পালা ,  কৌ দা যে আমাকে আসলে অন্তর থেকে খুব একটা পছন্দ করেন না সেটা বোঝা গেল আমার সাথে ডকিন্সের তোলা ছবি দেখে ,  দূর থেকে কাঁপা কাঁপা !  ব্যাটা ফাজিল ,  ক্লোজআপে সমস্যা কি ছিল ?  দেখুন ছবিটা ,  এটা কি ইনসাফ হইল ? 
 


ডকিন্সের হাতে বইটা দিয়েই বললাম ,  বেশ পুরনো বইটা কিন্তু !  তার ভ্রুক্ষেপই নেই !  আবার গলা খাকরি  দিয়ে বললাম ,  হেলসিংকি থেকে এসেছি শুধু আপনার বক্তৃতা শোনার জন্য ।  এবার প্রফেসর নড়ে চড়ে বসলেন -  হেলসিংকি !  ও গস !  আমি তো গিয়েছি সেখানে ! 
দারুণ ,  তা অদুর ভবিষ্যতে আসবেন কি ? 
তিনি জানালেন এই মুহূর্তে বলতে পারছেন না ,  দেখা যাক । 
সাহস করে কৌ দা এসে আবার জিজ্ঞেস করে নিল উনি ভারতে গেছেন নাকি ?  অবশ্যই গেছেন । 
 খুব ইচ্ছে ছিল তার সাথে কিউবা নিয়ে কিছু প্রশ্ন করার ,  বিশেষ করে এত ভাল শিক্ষা ব্যবস্থা ,  বিবর্তন এবং ইকোলজি নিয়ে জনসাধারণের বিস্তর জ্ঞানের পরেও কেন সেখানে রাস্তা দিয়ে মেরী মূর্তি বহন করা হলে লাখো মানুষ ভিড় হয় ,  বা পোপ গেলে হাভাতের মন হাজার মানুষ কেন ঠাটা রোদে  লাইন দিয়ে দাড়ায় ?  ধর্মীয় কুসংস্কারপূর্ণ বিশ্বাসকে মানব মন থেকে সরিয়ে ফেলার জন্য আমরা বিজ্ঞান ভিত্তিক শিক্ষার কথা বলি কিন্তু সেটা কি আসলেই যথেষ্ট ?   পিছনের ভিড় আর কিছু মানুষের ভ্রূকুটি দেখে আর কথা বাড়ালাম না । 
এই সময় এক রেডিও সাংবাদিক কি কারণে এসে আমাকে আর কৌ দাকে ধরল সাক্ষাৎকার নেবার জন্য !  আজব ,  দিলাম কয়েক মিনিটের কথামালা ।  বললাম ,  আমি এসেছি ডকিন্সের বক্তৃতা শুনতে ,  তবে অন্যদেরও বেশ লাগল ।  এখন থেকে নিয়মিত জানার চেষ্টা করব সংস্থাটি নিয়ে ।  তার ঘোড়েল প্রশ্ন -  আগে কি সেক্যুলার সোসাইটি নিয়ে জানতে ,  না কি স্রেফ ডকিন্সের নাম শুনে এসেছ ?  ব্যাটা কেমন চালু একেবারে হাঁড়ির খবর জানতে চায় !  পরে আবার ধরল কৌ দাকে ,  সে আবার হাভার্ড ফেরত বিজ্ঞানী ,  এই সেই নিয়ে কথা চলল মিনিট কয়েক ।  তারপরেই এক মহিলা এসে অনুরোধ করলেন আমি এবং কৌ দা যে দ্য সেলফিশ জিন হাতে নিয়ে দাড়ায় ,  উনি একটা ছবি তুলে নিবেন !  কারণ ,  উনি কি ঘটক পাখি আন্টি ?  না ,  এক গাল হাসি নিয়ে বললেন -   You Guys are so Brave .  যাচ্চলে ,  সেলিব্রেটি কি হয়েই গেলাম বিলেতে এসে ? 


 হাতে বেশ কিছুক্ষণ সময় আছে ,   সেই সুযোগে একই মহল্লায় অবস্থিত পেত্রি জাদুঘর দেখতে বেরুলাম ,  মিশরীয় পুরাতত্ত্বের ৮০ , ০০০ নিদর্শন আছে সেখানে ,  ভাবা যায় !  তার পাশেই এক চিলতে সবুজ উদ্যানে  শূন্যে এক কাপালিক মুণ্ডু ভেসে থাকতে দেখে এগিয়ে দেখি তার নিচে বাংলায় লেখা রবি ঠাকুরের কবিতা !  উনি নাকি এই এলাকাতেই ছিলেন প্রথমবার বিলেতে এসে ।  কিন্তু এই বিতিকিচ্ছি মুণ্ডুটা কার ?  দেখি ভাস্কর ব্যাটা ,  যার ধারণা লম্বা চুল - দাড়ি হলেই রবি হওয়া যায় এমন ভাব নিয়ে  বিশ্বকবির আঠারোটা বাজিয়ে ছেড়েছে ,  এই নিয়ে লেখা ছবি পরে আসবে ।  
এবার পা চালিয়ে দ্রুত সম্মেলন কক্ষে ঢুকতেই পিটার থেচেলের ভরাট কণ্ঠস্বর শুনতে পেলাম ,  অসাধারণ বাগ্মী ভদ্রলোক ,  এই বছরের সেক্যুলারিস্ট পুরস্কার পেয়েছেন ।  বর্তমান বিশ্ব নিয়ে যার মনকাড়া একটা কথা মাথায় গেথে গেছে  -  Organised religion is the greatest global threat to human rights ।  

উনি ইরান ,  আফগানিস্তান ,  ভ্যাটিকান ,  উত্তর আয়ারল্যান্ড ,  লিবিয়া ,  ল্যাতিন দেশগুলো সহ নানা অঞ্চলের ধর্মভিত্তিক সংঘর্ষের নির্মম সব তথ্য দিলেন ।  বললেন শুধু এক ধর্মের হলেই তো আর শান্তি আসছে না ,  এরপর আসছে নানা ভাগ ,  খ্রিস্টান হলে ক্যাথলিক ,  না অর্থোডক্স ,  না প্রোটোস্ট্যান্ট  ,  আবার মুসলিম না শিয়া না সুন্নি এই নিয়ে বিবাদ চলে আসছে ,  হত্যা চলে আসছে শত শত বছর ধরে ।   সত্যি কথা বলতে মনে মনে ঠিক করে ফেললাম উনার লেখাগুলো পড়ে দেখতে হবে ,  এত সহজে জটিল কিছু ব্যাপার জলবৎ তরলং করে বুঝিয়ে দিলেন ! 

আবার চা - বিরতি ,  এর পরপরই মঞ্চে উঠলেন বিশ্বের অন্যতম পরিচিত মুখ ,  বিশিষ্ট বিজ্ঞানী ,  জীববিদ ,  দার্শনিক ,  লেখক ,  শিক্ষক ,  আজকের মূল বক্তা -  প্রফেসর রিচার্ড ডকিন্স  ।  অসম্ভব হিউমার তার কথাতে ,  খানিক পরপরই শ্রোতারা হল কাপিয়ে হাততালি দিয়েই চলেছে ,  আর শুনছে মন্ত্রমুগ্ধের মত ।  প্রথমেই ডকিন্স বললেন ,  আমাকে যদি কেউ ধর্ম নিয়ে বিশ্বাসের কারণে শারীরিক ভাবে আঘাতের হুমকি দেয় ,  আমি সরাসরি বলি -  আমি তোমাকে ভয় করি !  আমি তোমাকে ভয় করি কারণ -  তুমি উম্মাদ !  !   তাই আমি তোমার ভয়ে ভীত ,  কিন্তু আমি তোমাকে শ্রদ্ধা করি না ,  ভুলেও ভয় আর শ্রদ্ধা গুলিয়ে ফেল না ।  
প্রথম কয়েক মিনিট সেই অসাধারণ বক্তৃতার সম্পূর্ণটাই ভিডিও করার চেষ্টা চালিয়েছিলাম ,  কিন্তু পিছনের শ্রোতা অভিযোগ করল যে ভিডিও ক্যামেরার কারণে সে নাকি স্পষ্ট দেখতে পারছে না !  কি আর করা ,  ভিডিওর বদলে মাথাতেই রেকর্ড রাখতে হল শেষের অংশ ।  এখানে প্রথম কয়েক মিনিটের ভিডিও =  https :  /  / vimeo . com / 50295601
  ( ইউটিউব কাজ করে কি না জানি না ,  তাই কৌ দার পরামর্শ মত এখানেই দিলাম ,  কাজ না করলে জানিয়েন  ) 
এরপরে আচ্ছা করে ধুয়ে দিলেন বিশ্বের সবচেয়ে বড় মিথ্যাবাদীদের একজন ,  সাবেক ব্রিটিশ প্রধানমন্ত্রী জনাব টনি ব্লেয়ারকে ,  যে কিনা ক্ষমতায় থাকার সময় ধর্ম নিয়ে টানাটানি করে নি ,  কিন্তু এখন ভাল মানুষ সাজার ভং ধরেছে ব্লেয়ার ফেইথ ফাউনন্ডেশন স্থাপন করে ,  সেই সংস্থার এক হর্তাকর্তা আবার চিঠি লিখেছিল ডকিন্সের কাছে স্বাগতম জানিয়ে !  ডকিন্স সেই চিঠি ,  সমস্ত ভুলতথ্য সমেত প্রেসে ছাপিয়ে দিয়েছিলেন !  
এরপরে ধরলেন আমেরিকানদের ,  বিশেষ করে রিপাবলিকান দলের মিট রমনিকে নিয়ে ,  রমনি একজন মরমন ,  খৃস্টানদের বাইবেল কপি করে চালু করা এক অদ্ভুতুড়ে ধর্ম যার অনুসারীরা মনে করে যীশু ২০০০ বছর আগে আমেরিকা গিয়েছিল !   আর সেই ধর্মের মূল হতা ছিল একজন  জোসেফ স্মিথ নামের এক প্রতারক ,  যার কাজ ছিল তার টুপি উল্টো দিকে তলদেশের  দিকে তাকিয়ে গুপ্তধন খুজে বাহির করার ভান করা !  সেই লোকই সেন্ট জেমসের বাইবেল নকল করে মরমন মতবাদ প্রচার শুরু করে ,  মিট রমনি সেই মতবাদের একনিষ্ঠ সমর্থক এবং বিশপ !  
জন কেনেডির উক্তি টেনে ডকিন্স বললেন যদিও কেনেডির মতে রাষ্ট্রপতির ধর্ম তার ব্যক্তিগত ব্যাপার ,  সেটির সাথে রাষ্ট্রযন্ত্রের সম্পর্ক থাকা উচিত নয় ,  কিন্তু তুমি যখন বিশ্বের সবচেয়ে ক্ষমতাধর ব্যক্তিটির পদে আসীন ,  তখন অবশ্যই তোমার ব্যক্তিগত পছন্দ -  অপছন্দ -  মতামত কোটি লোকের জীবনকে প্রভাবিত করতে পারে ,  তখন তুমি যদি উম্মাদের মত যা ইচ্ছে তাতেই বিশ্বাস কর এবং সেই মতবাদ প্রচার কর ,  তখন তো বিরাট কেলেঙ্কারি !  
বারাক ওবামার ক্ষেত্রে ডকিন্স বললেন গোঁড়া খ্রিস্টান এবং গোঁড়া মরমনদের মাঝে এমন কোন তফাত নেই ,  তবে ব্যক্তিগত ভাবে আমার মনে হয়েছে ওবামা একজন নাস্তিক ,  কিন্তু রাজনৈতিক কারণে সে নিজেকে খ্রিস্টান বলে দাবী করে ।  আবার সে বেশ মুক্তমনা খ্রিস্টান যে কিনা জানে যে বাইবেলের কথাগুলো নানা ধরনের মেটাফোর ,  কিন্তু আক্ষরিক ভাবে যীশুর পানির উপরে হাটা বা জলকে ওয়াইনে রূপান্তর করাকে বিশ্বাস করে না ।   কিন্তু আমেরিকা এখনো প্রস্তত না একজন মুক্তমনা রাষ্ট্রপতির জন্য ,  তাই তাকে নিজেকে খ্রিস্টান বলেই পরিচয় দিতে হচ্ছে বিশ্বের কাছে ।  
বললেন ইংল্যান্ডের কুখ্যাত ফেইথ স্কুল বাদ ধর্ম বিশ্বাসের উপরে ভিত্তি করে চালিত স্কুলগুলো বন্ধের জন্য তাদের অবিরাম সংগ্রামের কথা ,  ধর্ম নিরপেক্ষতায় উত্তরণের জন্য প্রয়োজনীয় জ্ঞানের কথা ।   এক শ্রোতা প্রশ্ন করল -  শিশুদের আমরা একেবারে ছোটকাল থেকেই বিশেষ ধর্ম গোষ্ঠীর দিকে ঠেলে দিই -  ইহুদীরা বাচ্চাদের মাথায় তাদের টুপি প্রিয়ে সিনাগোগে নিয়ে যায় ,  মুসলিমরা টুপি পড়ে মসজিদের যায় কোরআন পড়তে ,  শিখরা মাথায় পাগড়ি বাঁধে ,  খ্রিস্টানরা ঝোলায় ক্রস !  এভাবেই তো তারা সংকীর্ণ সমাজের বড় হয়ে উঠতে উঠতে অন্য ধর্মের প্রতি বিদ্বেষ পোষণ করা শুরু করে ,  যে মুসলিম জীবনে একজন ইহুদিও দেখেনি সেও মনে করে তারা ইসলামের শত্রু ,  তারা বেড়ে ওঠে নিজেদের গণ্ডির মাঝে ,  থেকে যায় কূপমণ্ডূক !  এখান থেকে আমরা কিভাবে উৎরাতে পারি ? 
ডকিন্স সরাসরি বললেন সচেতনতা তৈরি করে ।  আপনার সামনে কেউ যদি বলে এই বাচ্চাটা হিন্দু বা মুসলিম ,  সাথে সাথে প্রতিবাদ করুন !  বলুন সেই বাচ্চাটি হিন্দু বা মুসলিম না ,  সে হিন্দু বাবা - মা অথবা মুসলিম বাবা - মার সন্তান ।  ধর্ম বেছে নেবার মত মনন বা পরিপক্কতা তার এখনো আসে নি ।   আমরা ত কোন শিশুকে বলি না অস্তিত্ববাদী শিশু ,  কারণ অস্তিত্ববাদী হবার মত জ্ঞান সে অর্জন করে নি এখনো ,  তবে কেন বলব সে মুসলিম ,  ইহুদী বা হিন্দু ?  ?  
আরেকজন প্রশ্ন করল অনেক ধার্মিক মানুষও সমাজের ভালোর জন্য অনেক কিছু করে গেছেন ,  তারা ধর্মকে ব্যবহার করে লাখো মানুষের উপকার করেছেন যেমন আর্চ বিশপ ডেসমণ্ড টুটু ,  তাদের ক্ষেত্রে আমরা ধর্ম এবং কর্মকে কিভাবে আলাদা করব ?  ডকিন্স  বললেন ,  আমি তাদের শ্রদ্ধা করি ,  কিন্তু তাদের অন্ধবিশ্বাসকে না ।   তারা আমাদের প্রিয় মানুষ হতেই পারে ,  কিন্তু তাদের বিশ্বাস আমাদের প্রিয় না ।  
এমন ভাবেই কেটে গেল অসাধারণ এক সন্ধ্যা ।  সবার শেষে মঞ্চে এসে সেক্যুলার সোসাইটির সভাপতি এবং সহসভাপতি সবাইকে ধন্যবাদ জানালেন ,  আহ্বান জানালেন ধর্ম নিরপেক্ষ সমাজ গড়ার জন্য ।  

শিখলাম ,  জানলাম ,  দেখলাম ।  মনে হল মানবজাতির টিকে থাকার এখনো কিছুটা আশা আছে যতদিন শুভবুদ্ধির কিছু মানুষ এখনো আপ্রাণ চেষ্টা চালিয়ে যাচ্ছেন সত্যিকারের সভ্যতার ওঠে উত্তরণের ।  ধন্যবাদ রিচার্ড ডকিন্স ,  ধন্যবাদ ন্যাশনাল সেক্যুলার সোসাইটি ।  
 (  এই পোস্টটি মলা - ঢেলা  ব্লগার মুর্শেদ ভাইয়ের জন্য !   ) 






শুভ জন্মদিন ডেভিড অ্যাটেনবোরো




এক চির তরুণ গল্প বলে যান ,  পুরাণ কথার দেবতাদের হার মানিয়ে চিরযৌবন যার বশ মেনেছে ,  কন্ঠে আছে জাদু ,  তার গল্পের গতিধারার সাথে সাথে দৃশ্যাবলীর পট পরিবর্তন হতে থাকে অবিরাম -  লেক ভিক্টোরিয়ার টলটলে নীল  বুক থেকে গোলাপী ফ্ল্যামিঙ্গোর দল উড়াল দেয় তার কথায় ,  রকি পর্বতে মশার ঝাঁক চেটেপুটে খায় বিশাল ভালুক ,  নিউজিল্যান্ডের আঁধার সৈকতে মৃদু আলোয় হাঁটতে আসে অদ্ভুত দর্শন কিউই পাখি ,   ব্রাজিলের বৃষ্টি অরণ্যে ক্যানোপির মাথায় শোনা যায় হাওলার বানরের গর্জন ,  মঙ্গোলিয়ার মরুভূমিতে চরে বেড়ায় বিশ্বের শেষ বুনো ঘোড়ার পাল ,  অস্ট্রেলিয়ার গ্রেট ব্যারিয়ার রীফে অতল জলে রংধনু সৃষ্টি করে প্রবাল সাগরের মাছের দল ,  ইন্দোনেশিয়ার গুহায় কোটি তেলাপোকার দল চলে খাদ্যের সন্ধানে ,  পদ্মা নদীতে ডুব দেয় শুশুক ,  পেঙ্গুইনের দল বরফ প্রান্তর পেরিয়ে চলতে থাকে উম্মুক্ত সাগর পানে ,  ফিলিপাইনের শিকারি ঈগল মুখে বানরের মৃতদেহ নিয়ে ছুটে যায় ,  ফিনল্যান্ডের বিশালাকার ধূসর পেঁচার ভুতুড়ে অবয়ব নেচে যায় উত্তরের বনের মাঝে ,  মাদাগাস্কারের লিমারেরা দল বেঁধে সান্ধ্যসঙ্গীত গায় তীক্ষধার পাথরের কিনারে বসে ,  জাপানী সারসের দল নেচে যায় আপন বৃত্তে ,  চিতাবাঘের পান্না সবুজ চোখ জ্বলজ্বল করতে থাকে আসন্ন শিকারের উত্তেজনায় ,  কুৎসিত শুঁয়োপোকা পরিণত হয় অপূর্ব প্রজাপতিতে ,  মৃত সীলের দেহ নিয়ে খেলা করে বিশাল হাঙর ,  ফুলে ফুলে ভরে ওঠে প্রেইরির তেপান্তর ,   ভেনিজুয়েলার মাউন্ট রোরায়মাতে ঝরতে থাকে বৃষ্টির অঝোর ধারা ,  ম্যানগ্রোভ বনে দেখা যায় বাঘের ঝিলিক — সব কিছুকেই কল্পনা মনে হয় ,  ক্যামেরার কারসাজী মনে হয় ,  আর মানুষটিকে অলীক মনে হয় ।   

জীবনে যে মানুষটির সাথে সবচেয়ে বেশী সময় কাটিয়েছি তার নাম ডেভিড অ্যাটেনবোরো ,  গত ছয় দশক ধরে এই গ্রহের সবচেয়ে পরিচিত এবং জনপ্রিয়তম মানুষ ।  আসলে ঠিক তার সাথে না ,  তার সৃষ্টির সাথে ,  প্রতিদিন ।  ডেভিডের নির্মিত  বিশ্ব সেরা তথ্যচিত্রগুলো দেখা হয় সুযোগ পেলেই ,  বারংবার ,  তারা চিরসবুজ ,  তাদের নির্মাতার মতই ,  আবেদন অটুট সবসময়ই ,  সর্ব যুগে ।   আছে তার অসাধারণ বইগুলো ,  যা ধারণ করে আছে বিশ্বের তাবৎ জ্ঞান ভাণ্ডার ,  অতীব সরল ভাষায় জটিল বিষয়গুলো বর্ণিত সেখানে ঝকঝকে সব ছবির সাথে ।  সেই সাথে ডেভিডের সাক্ষাৎকার ,  যা সবসময়ের জ্ঞানের আঁকর বলেই প্রতীয়মান ।  

 হাইস্কুলে পড়ার সময় এক বড় আপুর বইয়ের তাকে Life on Earth এবং  Living Planet দেখে একটির মলাটে ক্যাটক্যাটে সবুজ রঙের গেছো ব্যাঙের চুনিলাল চোখের কৃষ্ণকালো মণিতে চোখ আঁটকে গেল  (  তখনো জানতাম না সেই ছবিটি স্বয়ং ডেভিডেরই তোলা ,  পানামাতে বিশ্রামের সময় তার সাথে কুশল বিনিময়ের জন্যই হয়ত এসেছিল সেই ক্ষুদে বন্ধু )  ,  

আলগোছে বইটি নিয়ে পাতা উল্টানো শুরু করলাম ।  এ কি অপরূপ বিস্ময় প্রতি পাতাতে ছড়ানো !  এক পৃষ্ঠা লেখার সাথে সাথে পাতা জুড়ে রঙ ঝলমলে সব আলোকচিত্র -  পর্বত ,  নদী ,  সাগর ,  তৃণভূমি ,  বরফপ্রান্তর ,  প্রবালদ্বীপ ,  উপত্যকা ,  মরুভূমি ,  বাদা বন কি নেই সেখানে !  তারাই যেন একেকটি স্বয়ং সম্পূর্ণ গল্প ,  আমাদের গ্রহটির ,  এখানের জীবনের ।   শুধুই মনে হল -  কি সুন্দর এই পৃথিবী ,  কি চমৎকার এই বেঁচে থাকা ।  বইটির শেষে নীল শার্ট পড়া স্মিত হাসি মুখে নিয়ে দাঁড়ানো লেখকের প্রতি মুগ্ধতায় এবং কৃতজ্ঞতায় ছেয়ে গেল অন্তর ,  আজো সেই মুগ্ধতা বর্তমান এবং তা বেড়েছে কোটি কোটি গুণ ।    

সেই আপুর কাছে জেনেছিলাম ভদ্রলোকের নাম ডেভিড অ্যাটেনবোরো ,  গান্ধী সিনেমার পরিচালক এবং জুরাসিক পার্কের সেই বৃদ্ধ ভদ্রলোক রিচার্ড অ্যাটেনবোরোর ছোট ভাই ।   

আর সেই বইগুলো ছিল ডেভিডের তত্ত্বাবধানে নির্মিত তথ্যচিত্রের সারসংক্ষিপ্ত ।  পরের কয়েক বছরগুলোতে একে একে জোগাড় করে দেখে ফেললাম 
Life on Earth  ,  The Living Planet  ,  The Trials of Life  ,  Life in the Freezer  ,  The Private Life of Plants  ,  The Life of Birds  ,  The Life of Mammals  ,  Life in the Undergrowth ,  Life in Cold Blood  ,  First Life    যাদের একসাথে বলা হয় বিবিসির লাইফ সিরিজ ,  এখন বলা হয়ে থাকে ডেভিড একটিমাত্র পর্ববাদে জীবন সম্পর্কিত সমস্ত কিছুই ফ্রেমে আটকেছেন  ,  যেটির নাম হবে Life after Death !   


সেই সাথে অনন্য সব তথ্যচিত্রগুলো যেগুলোতে তিনি উপস্থিত না থাকলেও জাদুকরী কণ্ঠে ধারাভাষ্য দিয়ে আমাদের বুঝিয়েছেন ,  দেখিয়েছেন নীল গ্রহটার সৌন্দর্য ,  প্রাণের বিস্তার ।  Wildlife on One  ,  BBC Wildlife Specials  ,  The Blue Planet ,  Planet Earth ,  Nature ' s Great Events  ,  Life  , Frozen Planet দেখেই চলেছি প্রতিনিয়ত মুগ্ধচিত্তে ।  

সেই সাথে  হাতে এসেছিল ৭ খণ্ডের তথ্যচিত্র Attenborough in Paradise and Other Personal Voyages  যাতে ছিল Attenborough in Paradise ,  A Blank on the Map ,  The Lost Gods of Easter Island ,  Bowerbirds :  The Art of Seduction ,  The Song of the Earth  , Life on Air :  David Attenborough ' s 50 Years in Television ,  The Amber Time Machine 

এর মধ্যে বিবিসিতে ডেভিডের পাঁচ দশকের জীবন নিয়ে মাইকেল প্যালিনের উপস্থাপনায় অসাধারণ অনুষ্ঠানটির বর্ণনা নিয়ে লিখেছিলাম এই লেখাটি ,  কিন্তু ডেভিডের প্রতিটি প্রোগ্রামের প্রতিটি শট নিয়েই লেখা যায় বিশাল সব পোস্ট ,  যা এক করলে নিশ্চিত ভাবেই মহাভারত -  ইলিয়াডকে অনায়াসে হারিয়ে দেবে আকৃতির দিক থেকে ,  তাই সেই চেষ্টা থেকে সামান্য সরে এসে আলোচনা করি  এই মহামানবের জীবনের কিছু মুহূর্ত নিয়ে ।  
সং অফ দ্য আর্থ দেখে মহা অভিভূত হয়েছিলাম সংগীত নিয়ে ডেভিডের জ্ঞানের গভীরতা এবং প্রকৃতি থেকে আদি মানুষের সংগীত সৃষ্টির প্রেরণার প্রমাণ দেখে ,  সেই সাথে বিশেষ প্রজাতির পাখির ডানা ঝাপটানো দেখে কোন সুরকার কোন বিশেষ সুর সৃষ্টি করেছেন তার বর্ণনা শুনে ।  বাখ তার প্রিয় সুরকার তা অবশ্য তিনি বলেছেন নানা অনুষ্ঠানে ,  যার সঙ্গীতের মূর্ছনায় তিনি খুঁজে পান শান্তি ,  শুদ্ধতা ।  

অ্যাম্বার দ্য টাইম মেশিন দেখার আগ পর্যন্ত  কোন ধারনাই ছিল  না মিলিয়ন মিলিয়ন বছর আগের গাছের রস জমে পরিণত হওয়া এই প্রাকৃতিক বিস্ময় নিয়ে যার মাঝে আটকা পড়া পোকা - মাকড় ,  ব্যাঙাচি সেই প্রাচীন জীবনের কথা বলে ।   জানলাম পাথরসদৃশ সেই সুদৃশ্য বস্তটির সবচেয়ে বড় বাজার বাল্টিক সাগর তীরের দেশ লাটভিয়া এবং লিথুয়ানিয়ায় ,  বছর কয় পরে সেখানে ভ্রমণের সময় এমন এক অ্যাম্বারের বাজারে যেয়ে মনে পড়েছে প্রিয় মানুষটির কথা ।  

 ঠিক তেমনি পৃথিবীর সবচেয়ে গভীর উপত্যকা কালীগন্ডকিতে অন্নপূর্ণা এবং ধবলগিরির আশ্রয়ে হিমালয়ের চেয়েও প্রাচীন নদীটির শীতল বাতাসের ছোঁয়ায় মনে হয়েছে এই তথ্যটিও প্রথম জেনেছিলাম ডেভিডের মাধ্যমেই ।  

তুয়ারেগ ,  সাহারায় বসবাসরত এই যাযাবর মানবগোষ্ঠীর নামই জানতাম কেবল ,  বিশেষ কিছু নয় ।  ডেভিডের ধারা বিবরণীতে এক ঘণ্টা সাহারার সেই আদিগন্ত বালুকা সমুদ্রে উটের কাফেলায় চেপে বাণিজ্য করতে গিয়েছে দূরের শহরে ,  সাথে পণ্য সোনা বা হীরের চেয়েও দামী তুয়ারেগদের কাছে -  লবণ !  এক তুয়ারেগ কিশোরের সঙ্গী হয়ে ডেভিড আমাদের পরতে পরতে দেখালেন সেই যাযাবর জীবনের আনন্দ - বেদনা ,  সামনে এগিয়ে চলার প্রেরণা ।  
ডেভিড অ্যাটেনবোরো কেবল একা দেখেন না ,  তার দেখা ,  অনুভূতি ,  স্বচ্ছ আবেগকে ছড়িয়ে দেন কোটি কোটি মানুষের মাঝে -  আমাদের গ্রহের সবচেয়ে বৃহত্তম প্রাণী নীল তিমি দেখে তার শিশুসুলভ উচ্ছাস ছুয়ে যায় আমাদের সবাইকে ,  বিশ্বের গোমড়াতম মানুষটির মুখেও এক চিলতে বিরল হাসি ফুটে উঠে পার্বত্য গোরিলাদের সাথে খুনসুটিতে মেতে ওঠা ডেভিডকে দেখে ।  

 যখন আগ্রাসী ক্যাপকেইলি পাখির তাড়ায় ,  অথবা হিংসুক পুরুষ হাতি সীলের তাড়ায় ডেভিড ভূলুণ্ঠিত হন ৭ বিলিয়ন মানুষ তার সঙ্গী থাকে ।  

পাপুয়া নিউ গিনিতে বার্ডস অফ প্যারাডাইসের খোঁজে যেয়ে ফিসফিসিয়ে ডেভিড বলেন আকাঙ্ক্ষিত কোন কিছুকে পেতে হলে তোমাকে ধৈর্য ধরে ক্রমাগত চেষ্টা করে যেতে হবে ,  আমিও এই পাখিকে তার প্রাকৃতিক পরিবেশে দেখার চেষ্টা করছি গত ৬০ বছর ধরে ,  আজ সফল হলাম !  
মাদাগাস্কারের  বিলুপ্ত হাতি পাখির ডিম নিয়েও তিনি ব্যক্তিগত উৎসাহে ছয় দশক পড়ে ফিরে যান দ্বীপটিতে ,  অসাধারণ এক আলেখ্য নির্মাণের পাশাপাশি ধারাবিবরণী দেন বিশ্বের চতুর্থ বৃহত্তম দ্বীপটি নিয়ে তিন পর্বের একটি সিরিজে ।  


সারা বিশ্বে যেখান পরিবেশ বিপর্যয় ঘটছে ব্যপক ভাবে সেখানে ৬০ বছর ধরে ডেভিড সারা গ্রহ খুঁজে নিয়ে আসছেন প্রতিনিয়ত সুন্দরের পরশ ,  ইংল্যান্ডে তার বাড়ীর বাগান থেকে শুরু করে বরফ ঢাকা অ্যান্টার্কটিকা পর্যন্ত ,  কোন জাদুতে ,  কিভাবে ! 

 এবং কেন তিনি তার  সেরা অনুষ্ঠানগুলোতে পরিবেশ ধবংসে মানুষের সেই সব ক্ষমার অযোগ্য অপরাধ দেখান না ,  এই ব্যাপারে তিনি সরাসরি উত্তর দেন -  অনুষ্ঠানে যদি আমি সারাক্ষণ বলে যায় প্রকৃতি ধ্বংস হয়ে যাচ্ছে ,  আমাদের কিছু করতে হবে ,  বন কেটে উজাড় করা হচ্ছে ,  নদী ভরাট হয়ে যাচ্ছে ,  হিমবাহের বরফ গলে যাচ্ছে  ,  আর তোমরা অলসেরা টেলিভিশনের সামনে বসে আছ !  তোমাদের কিছু করতেই হবে ।  তাতে যে প্রতিক্রিয়া হবে তার চেয়ে অনেক বেশী কাজ হবে যদি প্রকৃতির সেই জাদুময় সৌন্দর্য দেখে কেউ অস্ফুট ভাবে বলে উঠে -  কি সুন্দর !   তাহলেই হয়ত এই সুন্দর রক্ষায় মানুষ এগিয়ে আসবে একসময় ।  


ধর্ম নিয়ে ডেভিডকে কথা বলতে শুনি না সচরাচর ,  আর সেটাই স্বাভাবিক হয়ত !  যে মানুষটি বিশ্বের সবচেয়ে বেশী প্রাকৃতিক বিস্ময়কর ঘটনা প্রত্যক্ষ করেছেন তিনি এসব রূপকথার ইতিহাসে আগ্রহী হতে পারেন কিন্তু বিশ্বাসী যে হবেন না তা তো জানা কথাই ।  টেলিভিশনের একাধিক সাক্ষাৎকারে সরাসরি বলেছেন ডেভিড ধর্মে কোনদিনই বিশ্বাস ছিল না তার ।  আর সর্বক্ষমতাশালী পরম দয়ালু ঈশ্বরের অস্তিত্ব নিয়ে নিজের জীবনের একটি ঘটনা নিয়ে প্রশ্ন করেছিলেন -  -  - আফ্রিকার এক নদী তীরে এক শিশুর চোখে এক ক্রিমি  (  Warm )  বেড়ে উঠতে দেখেছিলাম ,  এর ফলে শিশুটি নিশ্চিত অন্ধত্বের দিকে এগিয়ে যাচ্ছিল ।  এখন আমাকে বল যদি সব প্রাণের সৃষ্টি এবং পালন সেই দয়ালু ঈশ্বরের ইচ্ছাতেই হয় তাহলে কেন তিনি সেই ক্রিমির বেড়ে ওঠার জন্য আর কোন জায়গা বেঁছে নিলেন না ,  কেন এক নিষ্পাপ শিশুর চোখই তার পছন্দ হল ? 

মুগ্ধ দর্শক অনেক সময়ই ভুলে বসেন যে জ্ঞানপিপাসু ডেভিড আমাদের কেবল পৃথিবী গল্প এবং জীবনের কাহিনীই শোনাচ্ছে না ,  সে জানাচ্ছে প্রাণের আবির্ভাব এবং বিবর্তনের ফলে তার বর্তমান পরিস্থিতিতে পৌঁছানোর  ইতিহাস ,  প্রায় সাড়ে চারশ কোটি বছরের ঘটনা ধারা ।  
 

বাল্যকাল থেকেই জীবাশ্ম সংগ্রহের দিকে ব্যপক ঝোঁক ছিল তার ,  সেই উদ্দীপনা এখনো বিরাজমান ,  প্রাগৈতিহাসিক জীবন নিয়ে নির্মিত প্রামাণ্যচিত্র FIRST LIFE - এ তার প্রমাণ আরেকবার পাওয়া যায় ,  বিশেষ করে  এই ২ পর্বের সিরিজ নির্মাণের জন্য সারা গ্রহ জুড়ে ডেভিডের ভ্রমণ নিয়ে নির্মিত  Attenborough ' s journey তে তাকে দেখা যায় মরক্কোর জীবাশ্মের বাজারে দস্তুর মত দরাদরি করে ট্রাইবোলাইটদের জীবাশ্ম কিনতে যার কিছু তার ব্যক্তিগত সংগ্রহের জন্য ।    

সহকর্মীদের চোখে ডেভিড একজন অতিমানব ,  সবসময়ই কর্ম ব্যস্ত এবং বইয়ের পাতায় চোখ নিবদ্ধ ।  তার ব্যক্তিগত পাঠাগারের সমস্ত বইই পড়ে ফেলেছেন এবং সংগ্রহ করেই চলেছেন অবিরাম  (  পাপুয়া নিউ গিনি নিয়ে ছাপা বইয়ের উপর তার বিশেষ দুর্বলতা আছে )  ,  সেই সাথে দলের সবচেয়ে উৎসাহ ব্যক্তিটি তিনিই ।  যদি আর কিছু নাও থাকে কিন্তু সামনে একদল অপরিচিত মানুষ ,  ডেভিড তাদের নিয়েই মেতে উঠেন -  কি তাদের নাম ,  কে  কি করে ,  তাদের বিভিন্ন বিষয়ে মতামত ।  এই জন্যই বলে ডেভিড মনে হয় বিশ্বের সবচেয়ে  ENTHUSIASTIC ব্যক্তি ,  এবং এই উৎসাহ ,  এই কৌতূহলই তার চিরতরুণ ,  চিরসজীব থাকার রহস্য । 

সেই সাথে প্রতিদিন সকালে কাজের সময় সবার আগে উঠবেন ঘুম থেকে ,  পরিবহণ করবেন সবচেয়ে ভারী ব্যাগটা ,  সুযোগ পেলেই খাবেন পছন্দের ডোনাট !  কাজের ফাঁকে ফাঁকেই ভাব জমাবেন বুনো প্রাণীদের সাথে চিরচেনা বন্ধুর মত ।    



আছে সমমনাদের সাথে একত্রে নানা মিশন ,  ছবিতে তাকে রিচার্ড ডকিন্সের সাথে আলাপচারিতায় নিমগ্ন দেখা যাচ্ছে - 

এবং বিখ্যাত প্রকৃতিবিদ পিটার স্কটের  (  মেরু অভিযাত্রী রবার্ট স্কটের ছেলে )  সাথে ডেভিড ।  

বিখ্যাত সেই নীল শার্ট ব্যবহারের বিশেষ কোন কারণ ব্যাখ্যা তিনি করেন না ,  বলেন শুধু মানুষ এভাবেই আমাকে দেখতে অভ্যস্ত হয়ে গেছে ,   এখন অন্য পোশাক পরলে আবার তারা চিন্তা করে বসবে -  এই পোশাক পরিবর্তনের মাধ্যমে কি ডেভিড কিছু বলতে চাইছে আমাদের !  তাই যেখানেই যান ,  ব্যাগে কয়েকটা নীল শার্ট থাকে তার ,  তবে একবার কেনার ভুলে মহিলাদের শার্ট পড়েই ক্যামেরার সামনে দাঁড়িয়েছিলেন ।  


বিশ্বের সবচেয়ে জনপ্রিয় মানুষটির পারিবারিক জীবন নিয়ে খুব একটা তথ্য পাওয়া যায় না ,  কেবল জানা যায় ১৯৫০ সালে তিনি তারুণ্যের প্রথম দেখায় প্রেম জেনের সাথে বিবাহবন্ধনে আবদ্ধ হন ,  সবে মাত্র চাকুরী জীবনে প্রবেশ করেছেন  ,  ৩৫০ পাউন্ড উপার্জনের টানাটানির সংসার ,  চেলসির এক বদ্ধ স্যাঁতস্যাঁতে বাড়ীতে শুরু হয় সংসার ।  দম্পতির কোল আলো করে আসেন রবার্ট এবং সুসান ।  ১৯৯৭ সালে ৪৭ বছরের সুখময় দাম্পত্যজীবনের ইতি ঘটে জেনের মৃত্যুতে ।  যদিও অনেকে বিস্ময় প্রকাশ করতেন এত ঘোরাঘুরির মাঝে ডেভিড পরিবারকে সময় দেন কি করে তাদের জন্য জানিয়ে রাখি ডেভিড তখন বছরে তিন মাস শুটিঙয়ের কাজে বাহির থাকতেন ,  তার মতে অনেক পাইলট বা নাবিক এর চেয়ে বেশী সময় বিদেশে থাকেন ,  আর জেন ধরে রেখাছিলেন সংসারের হাল ,  এইভাবেই চলেছিল পারিবারিক জীবন পারস্পারিক বোঝাপড়ার ভিত্তিতে । 

মাঝে কয়েক বছর শান্তিতে নোবেল পুরস্কার ঘোষণার সময়ে বেশ উৎকর্ণ থাকতাম ,  ভাবতাম এবার যোগ্যতম মানুষ হিসেবে তা ডেভিডের হাতেই যাবে ,  কিন্তু এখন পর্যন্ত তা আঁটকে আছে রাজনীতির প্যাঁচে ,  শিমন পেরেজের মত যুদ্ধবাজ নেতা আর ঝুড়ি ঝুড়ি প্রতিশ্রুতি দেওয়া কিন্তু বাস্তবায়নের অসফল বারাক ওবামা হয় শান্তিতে নোবেল জয়ী  ।  একজন ডেভিড অ্যাটেনবোরোর খ্যাতির জন্য নোবেল দরকার হয় না ,  তাকে পুরস্কারটি প্রদান করে নোবেল কমিটি নিজেদেরই সন্মানিত করত ,  না হলে  আজ যেমন তারা বলছে গান্ধীকে নোবেল শান্তি পুরস্কার না দেওয়া ছিল নোবেল কমিটির সবচেয়ে বড় লজ্জা ,  তেমনই একদিন বলতে হতে পারে ডেভিড নিয়েও ।  

 ডেভিড যে আমাদের গ্রহের সবচেয়ে বেশী এলাকা এবং ঘটনা চাক্ষুষ করা মানুষ তা নয় কিন্তু ,  তিনি জীবিত সকল প্রাণীর মধ্যে এই কৃতিত্বের দাবীদার ।  তার ঘনিষ্ঠ বন্ধু তথ্যচিত্রনির্মাতা  এবং লেখক ডেসমণ্ড মরিস ,  যিনি নিজেও ব্যপক ভ্রমণের জন্য সুপরিচিত ঠাট্টা করে বলেছিলেন -  আমার বাড়ীতে পৃথিবীর এক বিশাল ম্যাপ আছে যাতে আমি আলপিন দিয়ে চিহ্নিত করি আমার যাওয়া জায়গাগুলো ,  আর ডেভিডের ম্যাপে গুটিকয় জায়গা চিহ্নিত করা আছে যেখানে তার পা পড়ে  নি ,  এবং এমনতর জায়গাও কমতেই আছে প্রতিনিয়ত ।  কিন্তু একটা জায়গায় এখনো ডেভিডের পদচিহ্ন পড়ে নি ,  যদিও সেখানে যাবার সাধ ছিল তার -  আমাদের গ্রহের সর্বোচ্চ পর্বতশৃঙ্গ মাউন্ট এভারেস্ট !  তরুণকালে এই ইচ্ছে থাকলেও পরে আরো অনেক বেশী গুরুত্বপূর্ণ কাজে জড়িয়ে পড়ায় ব্যক্তিগত ইচ্ছাপূরণটি হয়ে উঠে নি তার ।  

এখন  হৃদয়ের গভীরে লালিত একটি পুরনো ইচ্ছার কথা বলি -  যেদিন আমি এভারেস্টের চুড়োয় পা রাখব ,  সাথে অবশ্যই অবশ্যই থাকবে ডেভিড অ্যাটেনবোরোর হাস্যোজ্জল ছবি ।  গিরিশিখরে সেই ছবি রেখে মুহূর্তটাকে ফ্রেমবন্দী করে পাঠাব প্রিয় মানুষটাকে ।  নিশ্চয়ই বহাল তবিয়তে তত দিন নিজের প্রিয় গ্রহটাতে চলবে তার অবিরাম পথ চলা ,  জ্ঞানে অবগাহন ।  

কেবল তো ৮৫ হল ,  অন্তত শতায়ু হন আপনি ডেভিড অ্যাটেনবোরো -   আপনার জন্য ,  আমাদের জন্য ,  মানবতার জন্য ,   বিশ্বের প্রতিটি জীবকোষের জন্য । 

 (  ব্যবহৃত আলোকচিত্রগুলো ডেভিডের অফিসিয়াল ওয়েবপেজ সহ একাধিক সাইটে থেকে নেওয়া হয়েছে ) 






ইসাইয়াস সেরণা ,  আমার মেক্সিকান ভাই



সন্ধ্যে নেমে এসেছে এথেন্সের বুকে ,  ভুমধ্যসাগর তীরে তখন শীতের সময় ।  কিন্তু দুই দিন আগেই এসেছি শীতের ফিনল্যান্ড থেকে ,  সেখানে চারিদিকে বরফের রাজত্ব ,  তাপমাত্রা হিমাঙ্কের নিচে ২২ আর ডিসেম্বরের প্লাস ১০ নাকি ১২ ?   মোহিত হলাম রাস্তার ধারের ঝাঁকড়া কমলা গাছ দেখে ,  স্বর্গের নিষিদ্ধ ফলে মত থরে থরে ঝুলছে আবেদন জাগানো লোভনীয় স্বর্ণালী কমলা ।   গ্রীসের প্রতীক আক্রোপলিসের পাদদেশেই আমার হোস্টেল ,  অদ্ভুত নাম  -  অস্ট্রেলিয়ান ব্যাকপ্যাকারস  !  খাসা জায়গা ,  মেট্রোষ্টেশনের সাথেই ,  একই জায়গায় নতুন অ্যাক্রোপোলিস জাদুঘর আর পাহাড়ের মাথায় পার্থেননের মন্দির ,  সাড়ে তিন হাজার বছরের ইতিহাসে মাঝে ঠাই করে নিয়েছি আমরা ।   আরামদায়ক উষ্ণ আঁধার ঘিরে ধরেছে প্রাচীন নগরী ,  হোস্টেলের পানশালাতে পৌঁছেছি ক্লান্তি ধুয়ে ফেলার জন্য ,  লাস্যময়ী গ্রীক তরুণী সোনালী তরল গ্লাস ভর্তি করে আমার দিকে ঠেলে দিয়ে মুচকি হেসে চোখ টিপে বলল  (  কত কিছুই না বলতে পারত আফ্রোদিতির দেশের মেয়ে !  আহ !  )   –  বাহির এক দঙ্গল নতুন বন্ধু কেবল এসে বসেছে ,  ওখানে বসলে কিন্তু অনেক বন্ধু মিলে যাবে ,  সন্ধ্যে বেলা খামোখা একা থাকার কী দরকার ,  আর আমি আছি কাজের মাঝে !  
বসলাম সেই আড্ডাতে নিজেই যেয়ে ,  নানা দেশের তরুণ - তরুণীরা জমে গেছে বিভিন্ন বিষয়ের কথকতায় -  দেখা মিলল খোদ ওমর খৈয়ামের শহর থেকে আসা ইরানি ছেলে মেহেদি গুরাসরের ,  অস্ট্রেলিয়ার ডানা কাটা পরী ড্যানিয়েলা ,  ডাচ তরুণী এলিজাবেথ ,  ব্রাজিলের সাও পাওলো থেকে আসা ভাই - বোন ভিনি এবং ক্লারা ,  মার্কিন মেয়ে সেরেনা ।  সবাইই বেশী হাসিখুশি ,  আমুদে -  যেমনটা সাধারন ইয়ুথ হোস্টেলের ছেলেমেয়েরা হয়ে থাকে ।  শুধু কাবাব মে হাড্ডি দুই মার্কিন সৈনিক ছোকরা যারা দিন কয়েকের ছুটি কাটাতে গ্রীসে এসেছে ইরাক না আফগানিস্তান  থেকে -  একই বুলি -  আমরা আমেরিকানরা ব্লা ব্লা ,  আমাদের সৈন্যরা সেরা সেরা !  ভেজাল !  গোটা চারেক তির্যক মন্তব্য করতেই ব্যাটারা অবশ্য থামল তখনের মত কিন্তু পরে আবার একা পেয়েও জিজ্ঞাসা করেছিল -  আমেরিকার  সৈন্যদের নিয়ে কি জানি বলেছিলে ,  হাউ ফানি ?  সেই সময়ে হাজির হল মেক্সিকান এবং ব্রাজিলিয়ান জুটি ,  প্রথমবারের মত মিলল ইসাইয়াস ফরমাসিও ডি ল্য সেরণার দেখা ,  ঝকঝকে দাঁত আর চশমার পিছনে ঝিকিয়ে ওঠা চোখের হাসি দিয়ে আড্ডার অংশ হয়ে গেল সে এক নিমিষেই ,  কিন্তু সাথে আসা ব্রাজিলিয়ান ললনা রিও দ্য জেনিরোর বাসিন্দা বলে বাকী সাও পাওলোর বাসিন্দাদের সাথে বনিবনা না হওয়ায় চলে গেল আপন ঘরে ।  তখন সবাই মিলে সিদ্ধান্ত নেওয়া হল এত চমৎকার আড্ডাটিকে কেঁচে যেতে দেওয়া যাবে না ,  যাওয়া যাক এথেন্সের কোন পানশালায় ,  যেখানে অনেক রাত পর্যন্ত আকাশের তারাদের সাথে পাল্লা দিয়ে হুল্লোড় চলে ।   মেট্রো করে যাওয়া হল শহর কেন্দ্রে ।  ছবিতে আমাদের সবাইকেই দেখছেন কিন্তু ইসাইয়াস অনুপস্থিত ,  সে ছবি তুলে দেবার মহান সেবা পালন করছিল !  তখনই মনে হল এই ছোকরা খুব উপকারী স্বভাবের । 
 

সেই রাতের পুরো ঘটনা আসলে মনে নেয় ,  শুধু মনে পড়ে টেবিল ঘিরে আড্ডা শুরু হবার মিনিট পাঁচেকের মধ্যে আমি আর ইসাইয়াস প্রাণের বন্ধু হয়ে গেলাম ,  বিস্তর মিল পাওয়া গেল আমাদের রুচি - অরুচি -  জীবনদর্শনে ।  কিছুক্ষণ পরেই হাত থেকে অত্যন্ত সুদৃশ্য একটি হাতে বোনা বহু বর্ণের সুতার তৈরি ব্রেসলেট খুলে আমার হাতে দিয়ে বলল -  এইটা আমার মা নিজ হাতে বুনেছেন ,  আমি তোমাকে দিলাম । 
আমি তো মহা অবাক ,  কত দূর দেশে মা থাকেন ,  কত কষ্ট করে ,  মমতা নিয়ে হৃদয়ের আদর নিংড়ে বুনেছেন চমৎকার ব্রেসলেট তার জন্য ,  আর সে আমাকে দিয়ে দিবে এই কয় মিনিটের পরিচয়ে !   বললাম -  আমি খুবই সন্মানিত বোধ করছি কিন্তু এইটা উপহার হিসেবে গ্রহণ করা খুব কঠিন হবে !  ইসাইয়াস বরাবরের মত শিউলি ফুল ঝরানো হাসি দিয়ে বলল -  আমি এটা দেবার জন্য একজন ভালো মানুষ খুঁজছিলাম ,  মনে হল তুমিই সেই মানুষ ,  এইটা রেখে দাও ,  এখন থেকে আমরা ভাইয়ের মত বন্ধু । 
 

অভিভুত হয়ে সেটা নিয়ে ,  হাতে থেকে বান্দরবনে কেনার একটা কাঠের ব্রেসলেট খুলে ওকে দিয়ে দিলাম ,  আবার কবে দেখা হবে না হবে ,  এখনই বন্ধুকে মায়ের না হোক মাতৃভূমির স্মৃতিময় কিছু একটা  দিয়ে রাখি ।  অনেক রাত পর্যন্ত আড্ডা হল জীবনের অনেক কিছু নিয়ে ,  শেষমেশ শেষ মেট্রো চলে গেল ,  শেষ ভরসা হিসেবে ট্যাক্সি করেই ফেরার পথে ইসাইয়াস চুপি চুপি বলল  -  ট্যাক্সি ভাড়াটা আমিই দিব ,  মাইক্রোসফটে কাজের বেতন খুব ভাল দেয় ,  কিন্তু খরচ করার ছুটি দিতে চায় না ,  এটুকু অন্তত দি !  এথেন্স আমার দেখা সস্তা ইউরোপিয়ান নগরীগুলোর একটি ,  ট্যাক্সি ভাড়া হবে ৫ ইউরো খুব বেশী হলে -  বেঁচে গেলে ছোকরা !  পরদিনই তার ফ্লাইট ভিয়েনার পথে ,  আর দেখা হচ্ছে না ,  আদৌ কি হবে কোন দিন ? 
 

দেখা হল ,  আমেরিকা ফিরেও নিয়মিত যোগাযোগ রাখত ইসাইয়াস ,  আমি ধরে বসলাম মেক্সিকোসহ ল্যাতিন আমেরিকার দেশগুলো মিলিয়ে একটা ভ্রমণ করার জন্য ,  পারলে চে গ্যেভারার মোটর সাইকেল ভ্রমণের মত ।  যেতে থাকল দিনের পর দিন ,  মাসের পর মাস ।  একের পর এক পরিকল্পনা বাতিল করি ,  সৃষ্টি করি ,  ফোনে দুই বন্ধু মিলে আলাপ করে বেশী হাওয়ায় উড়া কল্পনাগুলোকে মাটিতে নামাই ,  নতুন নতুন ফন্দী আটি ।  এভাবে ল্যাতিন আমেরিকা ভ্রমণে খসড়া করা হল -  হেলসিংকি -  মেক্সিকো সিটি -  তিওতিহুয়াকান -  পুয়েবলা -  সান্তাক্রুজ -  পালেঙ্কে -  কালাকমুল -  ইউকাটান -  তুলুম -  চিচেন ইৎজা -  কানকুন -  লিমা -  কুজকো -  মাচু পিচু -  টিটিকাকা হ্রদ -  পুনে -  লাপাজ -  বুয়েন্স আয়ার্স -  রিও -  হেলসিংকি !   আর ইসাইয়াস ও তার অন্য মেক্সিকান বন্ধু হুয়ান ভিদাল রিও থেকে ফিরে যাবে কোস্টারিকা ,  সেখানে ডুবুরীগিরি করে আমেরিকা ।  প্ল্যান ফাইনাল হবার পর বললাম -  ইস অল্পের জন্য পেরুর নাজকা আর মানুর আমাজন বাদ পড়ে গেল !  অভয় দিয়ে ইসাইয়াস বলল পরের বার ,  এখন টিকেট কাটার পালা । 

 অনেক অনেকগুলো বিমান টিকেট ,  বিশেষ করে আমার দুইবার আটলান্টিক লাফ দিয়ে পার হবার কারণে গুচ্ছের টাকা দিতে হচ্ছে ।  কী করে টাকা পাঠানো যাবে টিকেট কেনার জন্য  (  যেহেতু সবার বিমানযাত্রার ব্যবস্থা একসাথে করতে হবে !  )  এই নিয়ে একটু চিন্তায় আছি ,  হঠাৎ  ইসাইয়াস মেইল করে জানাল টিকেট কেনা হয়ে গেছে !  যা বাবা ,  এত হাজার হাজার ডলার !  কেন সে নিজেই দিয়ে দিয়েছে !  কি সর্বনাশ !  তাহলে টাকা পাঠাবো কী করে ?   সে বলল পাঠানোর কী দরকার  ,  যখন মেক্সিকো আসবে তখন সাথে আনলেই হবে ।  কিন্তু সে তো এখনও কয়েক মাস দেরী ,  এত দিনে কত কিছু হয়ে যেত পারে -  নিজে মারা যেতে পারি ,  পৃথিবী ধ্বংসের দ্বারপ্রান্তে যেতে পারে ,  ডলারের দাম কমে টাকার সমান হয়ে যেতে পারে ।  আর তার সাথে শত হলেও আমার পরিচয় মাত্র ১ দিনের !   এত বেশী অংকের টাকা খুব কাছের মানুষ না হলে  অবলীলায় দেওয়া যায় না ।  আর অর্থই সবচেয়ে বেশী সম্পর্ক নষ্ট করে কাছের মানুষদের সাথেও ।   আমি সবসময়ই মানুষকে বিশ্বাস করতে চাই ,  চেষ্টা করি ।   ইসাইয়াস আমার সেই বিশ্বাস অক্ষুণ্ণ রাখার কারণকে আরো সুদৃঢ় করল ।   

অবশেষে দুই বছর পর আবার দেখা হল মেক্সিকো সিটিতে !  শুরু হল আমাদের যাত্রা ,  সেই দেশের মানুষের সাথে মিশে গেলাম  ইসাইয়াসের কল্যাণেই ,  তার চাচা - ফুফুরা নিজের পরিবারের ছেলেদের মতই টেনে নিলেন সবসময় ,  পেলাম কত রঙ্গিন স্মৃতি । 


 সেই সাথে নব নব পরিচয় মিলল আমার মেক্সিকান ভাইটির ,  যে কোন ক্ষেত্রে ছাড়া দেবার ক্ষেত্রে সে সবার আগে ,  গাড়ী সেই চালাল সবসময় ,  ইমিগ্রেসনে আমার হয়ে তর্ক করল একাধিক দেশে ,  মেক্সিকোর  গহীন বনে সবার আগে চলল একা একা

 বলিভিয়া যাবার সময় গাড়ীতে জায়গার সমস্যা ,  কেউ কিছু বলার আগেই সে লাফ দিয়ে পিছনে উঠে গুটিসুটি মেরে ঘুমিয়ে পড়ল , 

 এই দেখুন ৭৬ সেকেন্ডের বলিভিয়া ভ্রমণের ভিডিও , 
খাবার ,  শোবার ,  পানের ,  ঘুমের -  যে কোন ক্ষেত্রেই সবচেয়ে পরিশ্রমের কাজটি সে নিজে থেকেই করত হাসিমুখে ,  আর ছিল মহা পার্টিবাজ ,  সুযোগ পেলেই তরল গরলের আড্ডায় বসে যেতে সারা রাত কিন্তু লোক হাসাত না কখনো । 


 একসাথে যাত্রার শেষ গন্তব্য ব্রাজিলের রিওতে পৌঁছে নিশিরাতে সবাই মিলে গেছি লাপা এলাকায় ,  সেখানে বিশাল মহল্লা জুড়ে রাস্তার উপরেই চলছে গীতনৃত্যের জমজমাট উৎসব ,  আলাদা কোন ড্যান্স ফ্লোর নেই ,  সারা এলাকা জুড়েই নাচ আর নাচ ।  মাঝে মাঝে ছোট ছোট বিচ্ছিন্ন দ্বীপের মত পানীয়ের দোকান ।  চলবে ভোর ছয়টা পর্যন্ত ,  সাধেই কি আর রোনালদিনহো বলেছিল -  ইউরোপীয় নৈশ জীবন ব্রাজিলের তুলনায় পানসে !  মাঝে মাঝেই বেশ মারমারিও হচ্ছে ,  আবার খানিকপরেই লড়ুয়েরাই দেখি মিলে গলাগলি করে সুধা পানে ব্যস্ত ।  পার্টি ভাঙ্গার এক পর্যায়ে ইসাইয়াস হঠাৎ আমার দিকে তাকিয়ে খুব স্পষ্ট ভাবে বলল -  আমিগো ,  একটা প্রশ্নের সরাসরি উত্তর দাও -  তুমি কি হোমোফোবিক ? 
 সত্যি বলতে আমি বেশ খানিকটা ভ্যাবাচ্যাকা খেয়ে গেছিলাম ,  বললাম -  এই প্রশ্ন কেন ?  সে বলল সারা ট্যুরে তোমার কিছু কথা ,  কিছু আচরণে মনে হয়েছে তোমার মধ্যে হোমোফোবিয়া আছে ,  সমকামীদের প্রতি একটা ঘৃণা বা শীতল আচরণ তুমি সবসময়ই পোষণ কর । 
আমি হাতের ক্যানে দুটো লম্বা চুমুক দিয়ে ,  দম নিয়ে  বললাম  -  দেখো আমি হোমোফোবিক না ,  সমকাম নিয়ে আমার কোন বিরোধিতা নেই ,  আমি জানি এখন বিজ্ঞান আবিস্কার করেছে যে সমকাম খুবই প্রাকৃতিক একটা জিনিস ,  এবং মানুষ বাদেও অনেক অনেক প্রাণীর মাঝে এটা দেখা যায় ,  বিশেষ করে পাখিদের মাঝে ।   তবে যেহেতু আমি যে সমাজে বড় হয়েছি সেখান সমকাম দূরে থাক ,  কাম জিনিসটাই অনেকটা ব্রাত্য ,  অন্তত সবার সামনে ।  তাই এটার প্রতি আমার একটা নাক সিটকানো ভাব থাকতে পারে বা বলা ভাল  I feel Uneasy ,   কিন্তু এটার বিরুদ্ধে আমার কিছু বলার নাই ,  আমি মনে করি রাষ্ট্রের প্রতিটা নাগরিক যে অধিকার ভোগ করে  ,  একজন সমকামীও সেই অধিকার পাবার অধিকার রাখে ।  কিন্তু এই প্রশ্ন কেন ? 
 তখন তার দুচোখ ভর্তি জল ,  অনেকটা ফোঁপাতে ফোঁপাতে বলল -  কারণ আমি একজন সমকামী ।  এবং এই ব্যাপারটা সম্পূর্ণই প্রাকৃতিক ,  আমার ডি এন এ  –  তে খোদাই করা ,  এর জন্য আমাকে কেন মানুষের অবহেলার ,  লাঞ্ছনার শিকার হতে হবে ।   

এই নিয়ে কিছুক্ষণ কথা হল ,  আমি বললাম সমকাম নিয়ে আমার কোন বিরোধ না থাকলেও দুইজন চুম্বনরত বা মিলনরত পুরুষের কথা মনে আসলেও আমার অনেকটা বিবমিষার মত হয় ,   এটা ঠিক আমার পছন্দ হয় না ,  আর মূল কারণ এই জিনিসটা আমি দেখতে অভ্যস্ত না -  আমার চারপাশের সমাজে ,  টিভির পর্দায় ,  খবরের কাগজে এড়িয়ে চলা হয় সমকামিতাকে ।   শ্রদ্ধেয় মুহম্মদ জাফর ইকবালের বছর কয়েক লেখা একটা কলামে পড়েছিলাম উনি বলেছিলেন সমকামিতা এক ধরনের মানসিক বিকৃতি আর আজ এটাকে স্বীকৃতি দেবার জন্য সারা বিশ্বে আন্দোলন গড়ে উঠেছে ,  বিশ্ব আজ কোনদিকে যাচ্ছে ?   তখন পর্যন্ত সমকামিতাকে মানসিক বিকৃতি হিসেবেই দেখা হত ,  এটা যে ন্যাচারাল একটা ব্যাপার সেটা তখনো আবিষ্কৃত হয় নি ,  তাই জাফর ইকবাল স্যারের পুরনো ধারনাটিই ছিল ।  শ্রদ্ধেয় আবদুল্লাহ আবু সায়ীদের আত্মজীবনীতেও আছে তিনি নারী সমকামকে মেনে নিতে পারলেও পুরুষ সমকাম তার কাছে বিকৃত বলেই মনে হয় ।   তাদের উদাহরণ দিলাম এই জন্য যে সমকাম নিয়ে আমাদের সমাজের কোন প্রকাশ্য আলোচনা হয় না ,  সেটা নিয়ে অধিকাংশেরই আছে ভুল ধারণা ,  অথচ আমাদের দেশেও সমকামীরা আছে কিন্তু তারা যেন অনেকটা ট্যাবু ,  সমাজের চাপে সংসার জীবনও করে ,  বাচ্চার জন্ম দেয় কিন্তু খামোখা কলঙ্কের ভয়ে  নিজের চাহিদার এবং ইচ্ছের কথা রাখে গোপন ।  
ইসাইয়াস তখন বলল -  আর আমি যখন সদ্য কৈশোরে পা দিচ্ছি তখন অবাক হয়ে ,  আতঙ্কিত হয়ে ,  দেখলাম চুম্বনরত বা মিলনরত নর  – নারী একসাথে  দেখলে আমারও বিবমিষা হয় ,  প্রবল বমি বমি ভাব হয় ,  আমার মনে হয় এইটা কি করে সম্ভব ।  তখনো আমার বাবা - মা চাইত যেন আমি কোন কিশোরীর সাথে ডেট করি ,   তাদের ভাষায় দশজন সাধারণ কিশোরের মত ,  আমার ভাইয়ের মত বেড়ে উঠি ।  কিন্তু আমি আকর্ষণ বোধ করি সমলিঙ্গের প্রতি ,  এটা তো প্রাকৃতিক নির্বাচন ,  প্রকৃতির এই অন্ধ নির্বাচনের কারণে কোটি বছরের বিবর্তনে কোন জীব বিলুপ্ত হয়ে যায় ,  কোন প্রাণী জাকিয়ে রাজত্ব করে ,  হয়ত একদিন সমকামীরাই টিকে থাকবে -  কে বলতে পারে !  হয়ত বিলুপ্ত হয়ে যাবে ।  কিন্তু তার জন্য আমাকে কেন এই সামাজিক অত্যাচারের মধ্যে দিয়ে যেতে হবে ? 
অনেক কথা হল আমাদের তিন জনের মাঝে আটলান্টিকের পাড়ে সারা রাত ,  অস্বীকার করব না ছেলেদের সমকামিতা নিয়ে আমার অ্যালার্জী না থাকলেও  সবসময় এড়িয়ে যাওয়ার প্রবণতা আছে ।  স্কুল জীবনের বন্ধুদের সাথে বেঞ্চির সমান সরু বিছানাতেও কত রাত এক ঘুমে কাবার করেছি কিন্তু এখন এক বিছানা শোয়ার চিন্তা মাথায় আসে না ,  বিশাল  Uneasy  লাগে ।  কিন্তু ঐ যে ,  ইসাইয়াস যখন বলল সেও নারী - পুরুষ এক সাথে দেখলে তার মাঝে বিশ্রী অনুভূতিটা কাজ করে ,  তার মানে আমার কাছে প্রাকৃতিক ভাবে যেটা স্বাভাবিক ,  সেটা তার কাছে অস্বাভাবিক ।   বিশ্বের অনেক অনেক জ্ঞানী - গুণীরা সমকামী ছিলেন -  লিওনার্দো দ্য ভিঞ্চি থেকে শুরু করে প্রিয় কবি ওয়াল্ট হুইটম্যান ,  এই তালিকা শেষ করা যাবে না -  তাদের কাছে নিশ্চয়ই আমাদের মানে হেটারো সেক্সুয়ালদের জগত অস্বাভাবিকতাই ভরা ছিল ।   
 শিশুদের নিয়ে কথা উঠল ,  বললাম ক্যাথলিক চার্চ ,  মুসলিম মাদ্রাসা ,  তিব্বতের গুহাতে কিভাবে শিশুদের সাথে সমকাম করা হয় ,  হয়ত সেই শিশুদের  অধিকাংশই সমকামী না ,  তারা বুড়োদের  (  তাদেরও অনেকেই হয়ত সমকামী না কিন্তু বিকৃত মনস্ক )  ধর্ষণের শিকার হয় প্রতিনিয়ত ।   তাহলে সেই নিষ্পাপ শিশুদের মনে সমকামের ধারণা গেড়ে  উঠতেই পারে ,  হয়ত তারা ভাবে এটাই অস্বাভাবিক ।  ইসাইয়াস খুব ক্ষেপে গেল এই কথা শুনে ,  বলে উঠল -  তুমি একজন সমকামীর সাথে বিকৃতমনা ধর্ষকদের মিশিয়ে ফেলছ !   (  অনেকেই যেমন নাস্তিকতা নিয়ে কথা বললেই বলে স্ত্যালিনের ,  মাওয়ের ,  পলপটের রাজত্বে কত মানুষকে নাস্তিকরা খুন করেছে সেই ফিরিস্তি দেয় রাজনৈতিক ক্ষমতা ধরে রাখার সাথে ধর্মহীনতাকে গুলিয়ে ফেলে )   ,  তেমনি এটাও সত্য যে অনেক অনেক সমকামী জুটির দত্তক নেয়া সন্তানেরা স্বাভাবিক কামপ্রবণতা নিয়েই বড় হয়েছে ,  যথাসময়ে বিপরীত লিঙ্গের সাথে সংসার পেতেছে ,  তার মানে তাদের অভিভাবকদের দেখে তারা প্রভাবিত হয় নি ।  
তারপর সে আমাকে এবং হুয়ানকে বলল -  তোমরা যে নিজের অজান্তেই কিছুটা  হোমোফোবিক তার কারণ কিন্তু আমাদের সমাজ ।  সমাজের চোখে এটা অন্যায় ,  এটাকে ঢেকে রাখা হয় ,  লুকিয়ে রাখা হয় -  তাই যখন হঠাৎ চোখের সামনে পরে তখন মনে হয় কী অদ্ভুত ,  অশ্লীল এই সমকামিতা ।  
আমার শেষ উত্তর ছিল  –  যেহেতু এই ব্যাপারটা নিয়ে বিশদ জানি না ,  বেশী কথা বলতে পারছি না ,  কিন্তু যে কোন মানুষ আমার কাছে মানুষই ,  তুমি সমকামী হও বা ,  হেটারো ।  কিন্তু আমি যেহেতু একজন একজন হেটারোসেক্সুয়াল আমি চাই না আমার পুচ্ছদেশে কোন পুরুষ হাত দিক ,  ক্লিয়ার ?     
ইসাইয়াসের কাছ থেকে জানলাম অনেক কিছু ,  বলা চলে নতুন দিগন্ত উম্মোচন হল ।  এই সেদিনও মেসেজ পেলাম রিচার্ড ডকিন্সের সাথে আমার দেখা পরের মাসেই তার সাথে দেখা হয়েছে আমেরিকাতে !  আমি যেদিন পম্পেই নগরীতে গেছি তার আগের দিনই সে পম্পেই নিয়ে একটা তথ্যচিত্র দেখে ছিল ।  তাই সে প্রশ্ন করল -  ভাই ,  এর চেয়ে বেশী  Synchronize আর কি হতে পারে !  

বিশাল মনের অধিকারী আমার মেক্সিকান ভাইটা যেন সারা জীবন ভাল থাকে ,  সুখে থাকে ।  সামনে বছর ছুটি মিললে বাংলাদেশে আসতে চেয়েছে ,  না হলে পরের বছর আবার ল্যাতিন আমেরিকা যেতে চেয়েছি আমি ।  দেখা হবে নিশ্চয়ই আবার ,  ভালো থেকে বন্ধু । 






চে গ্যেভারার সবচেয়ে বাস্তবঘেঁষা তথ্যবহুল জীবনীগ্রন্থ  -  এক বৈপ্লবিক জীবন 




বিশ্বে আজ পর্যন্ত যত জন মানুষকে নিয়ে সবচেয়ে বেশী সংখ্যক বই প্রকাশিত হয়েছে তার মধ্যে সাম্যবাদী বিপ্লবের প্রতীক চে আর্নেস্তো গ্যেভারা অন্যতম ,  এবং তার ঘটনা বহুল জীবন নিয়ে প্রতি বছরই নিত্য নতুন তথ্য নিয়ে নব নব প্রকাশনা চলছে সারা বিশ্বের নানা কোণে ।  কিছু দেশে চে - কে সাম্যবাদী সন্ত  (   Communist Saint  )  চিত্রিত করা হয় ,   কিছু মানুষ তাকে ঘৃণা করে মার্কসবাদী খুনি বলে দাবী করে ,  অধিকাংশ মানুষ তার সম্বন্ধে বিশেষ কিছু না জেনেও তাকে বঞ্চিত মানুষের অধিকার আদায়ের লড়াইয়ের প্রতীক বলেই মনে করে ,  যে কারণে সব দেশের  এই সমস্ত মিছিল - সভায় চে - র ছবি আঁকা ব্যানার - ফেস্টুন -  টিশার্টের অস্তিত্ব চোখে পড়ে উল্লেখযোগ্য ভাবে ।  

গত শতাব্দীর অন্যতম উল্লেখযোগ্য ব্যক্তিত্ব তিনি ,  এবং তার হত্যাকাণ্ডের চার দশক পরও তার ভূমিকা  ,  তার আবেদন উজ্জল থেকে উজ্জলতর হচ্ছে প্রতি বছর ।  এই কিংবদন্তীকে নিয়ে লেখা বইয়ের অভাব না থাকলেও বস্তনিষ্ঠ তথ্যসমৃদ্ধ নিরপেক্ষ বই অতি বিরল ,  আর সেই বিরলদের মাঝে শ্রেষ্ঠ স্থানটি দখল করে আছে আমেরিকান সাংবাদিক জন লি অ্যান্ডারসনের  লেখা   Che Guevara -  A revolutionary life  ।  
 (  বইটিতে অনেক আলোকচিত্র থাকলেও পোস্টে ব্যবহৃতগুলো নেট থেকে সংগ্রহ করা হয়েছে ,  সেই সাথে আজ মহান মে দিবস ,  এবং ১৪ মে চে গ্যেভারার জন্মদিন ,  এই উপলক্ষেই তড়িৎগতিতে লেখাটি এখনই শেষ করে দিয়ে ফেললাম ।    ) 
লেখক আশির দশকের শেষ দিকে সারা বিশ্বের নানা দেশের গেরিলা যোদ্ধাদের  (  বার্মা ,  এল সালভাদর ,  পশ্চিম সাহারা দেশগুলি এমনকি আফগানিস্তান )  নিয়ে কাজ করার সময় লক্ষ্য করেন সবার কাছে  চে গ্যেভারা একজন আদর্শ হিসেবে বিবেচিত হন ,  কেবলমাত্র চে - র গেরিলা যুদ্ধের নিয়ম কানুন নিয়ে লেখা  Guerilla warfare  পুস্তিকার জন্য নয় ,  গেরিলা সংগ্রামের ব্যাপারে চে - র নিজস্ব কিছু নিয়ম - নীতি যেমন আত্মত্যাগ ,  সততা ,  এবং আদর্শের জন্য অটল থাকা ইত্যাদিই তাকে জাতি - ধর্ম - দেশ নির্বিশেষে করে তুলেছে তুমুল জনপ্রিয় ।  
 তাই চে - র জীবন নিয়ে  উৎসুক হয়ে গবেষণা শুরু করেন এবং হতাশ হয়েই উপলব্ধি করেন চে গ্যেভারার জীবন নিয়ে বাস্তব ঘেঁষা বই নেই বললেই চলে ,   এমন একটা বই লিখার বাসনায় তিনি ১৯৯২ সালের প্রথমবারের মত কিউবা ভ্রমণ করেন ,  এবং পরবর্তীতে তথ্য সংগ্রহের জন্য একাধিকবার কিউবাসহ আর্জেন্টিনা ,  বলিভিয়া ,  মেক্সিকো ,  প্যারাগুয়ে ,  সুইডেন ,  মস্কো ,  ওয়াশিংটন ডিসি ,  লন্ডন ভ্রমণ করেন ।  চে - র বিধবার স্ত্রী অ্যালাইদা মার্চ প্রথমবারের তার স্বামীর অসংখ্য ব্যক্তিগত নথি পরিবারের বাইরে কাউকে দেখবার অনুমতি দেন ,  কারণ তার বিশ্বাস ছিল লেখক জন হয়ত চে - র  একটি পরিপূর্ণ জীবনী লিখতে সক্ষম হবে ,  মানুষ জানতে পারবে সেই বিপ্লবের সূর্যসন্তানকে ।  
অবশেষে ৫ বছরের কঠোর পরিশ্রমের ফলে বইটি প্রকাশের স্বপ্ন বাস্তবে পরিণত হয় ,  ১৯৯৭ সালে প্রকাশিত হবার পর থেকেই এখন পর্যন্ত  Che Guevara -  A revolutionary life  –  কে চে গ্যেভারার বিপুল কর্মময় জীবন নিয়ে রচিত সবচেয়ে বাস্তবঘেঁষা তথ্যবহুল জীবনীগ্রন্থ বলে অ্যাখ্যা দেওয়া হয়েছে ।  সেখানে রচনা করা হয়েছে তার দোলনা থেকে শুরু করে কবরযাত্রা পর্যন্ত প্রতিটি গুরুত্বপূর্ণ মুহূর্তের ছবি ।   এই লেখাটি সেই ৮০০ পৃষ্ঠার বইয়ের কিছু চুম্বকঅংশ নিয়েই -  -  - 
বইয়ের শুরুতেই এক চমকপ্রদ বিষয়ের অবতারণা করেছেন লেখক ,  তার প্রাপ্ত তথ্য মতে চে যদি ১৯২৮ সালের ১৪ জুন আসলেই জন্মগ্রহণ করেন তাহলে তিনি মিথুন রাশির জাতক ,   চে - র মায়ের একজন ঘনিষ্ঠ জ্যোতীষ বন্ধু  হিসাব কষে বলেছিল তার জীবন হবে আর দশটা সাধারণ জীবনের মতই ,  বর্ণহীন ম্যাড়ম্যাড়ে ঘটনায় পূর্ণ ।  চে - র মা সেলিয়া গ্যেভারার সামনে সেই তথ্য উপস্থাপন বলা হয়েছিল তাহলে তার সেই জ্যোতিষ বন্ধু ভ্যাগ গণনার কিছুই জানত না অথবা চে - র জন্মদিনটিই ছিল ভুল !   এই কথায় সেলিয়া হেসে ফেলে ৩০ বছর ধরে লুক্কায়িত সত্যটি বিশ্ব দরবারে তুলে ধরেন ,  চে - র জন্ম আসলে ১৪ই জুন না ,  ১৪ মে !   কাজেই সে মিথুন নয় বৃষ রাশির জাতক !   আসলে বিয়ের সময় সেলিয়া তিন মাসের গর্ভবতী ছিলেন ,  সেই পুরনো যুগে মানুষের কথা এড়ানোর জন্য বন্ধু ডাক্তার এক মাস কমিয়ে লিখে ছিল শিশু চে - র আগমন দিবস ।   (  যদিও উইকিসহ নেটের প্রায় সব জায়গাতেই ১৪ জুন পাবেন )  । 
১৯২৭ সালে প্রথম বারের মত আর্নেস্তো গ্যেভারা লিঞ্চ এবং সেলিয়া ল্য সেরণার প্রথম পরিচয় ঘটে আর্জেন্টিনার রাজধানী বুয়েন্স আয়ার্সে ,   আর্নেস্তো তখন ২৭ বছরের এক তরুণ আর সেলিয়া ২০ বছরের  সদ্য কলেজ পাশ করা তরুণী ,  সেই বছরের ১০ নভেম্বর তারা বিবাহ বন্ধনে আবদ্ধ হয় ,  কিছু দিন পরেই পরিবার আলো করে জন্ম নেয় নতুন শিশু ।   কিন্তু ১৯৩০ সালের মে মাসে ঘটে যাওয়া আপাত দৃষ্টিতে একটি সামান্য ঘটনাতেই ঘুরে যায় পরিবারটির ভবিষ্যৎ -  মা সেলিয়ার সাথে সাঁতার কাটতে যেয়ে দুই বছরের চে বাজে ধরনের ঠাণ্ডা লাগিয়ে বসেন ,  পরবর্তীতে তার হাঁপানি  ( অ্যাজমা )  ধরা পড়ে ,  যা ছিল শেষমুহূর্ত পর্যন্ত জীবনসঙ্গী ।  শিশুটির হাঁপানি সারানোর জন্য গ্যেভারা পরিবার ডাক্তারের  পরামর্শ অনুযায়ী বিভিন্ন স্বাস্থ্যকর  জায়গায় বসবাস শুরু করে  ,  তাতেও খুব একটা উপকৃত না হওয়ায় অবশেষে আলতা গার্সিয়া নামের এক ক্ষুদে শহরে চলে যান ,  পাহাড়ের পাদদেশে অবস্থিত এই শহরটি ফুসফুসের রোগে আক্রান্ত রোগীদের কাছে ব্যপক জনপ্রিয় ছিল ,  পরবর্তী ১১ বছর এখানেই কাটে তাদের ।  

হাঁপানির কারণে নয় বছর বয়স পর্যন্ত চে নিয়মিত স্কুলে যেতে পারতেন না ,  এই সময়ে মা সেলিয়া তাকে ধৈর্য ধরে অক্ষর চিনতে ,  পড়তে এবং লিখতে শেখান ।  কার্যত সেলিয়া তার জ্যেষ্ঠ পুত্রের সবচেয়ে ঘনিষ্ঠ বন্ধু উঠেন যা  ১৯৬৫ সালে তার মৃত্যু পর্যন্ত বজায় ছিল ,  তিনিই ছিলেন চে - র সবচেয়ে বড় ভরসাস্থল । 
মাঝে মাঝে শারীরিক দুর্বলতার জন্য হাঁটতে পর্যন্ত অক্ষম চে সময় কাটানোর মাধ্যম হিসেবে বই পড়া  এবং বাবার সাথে দাবা খেলাকে বেঁছে নেন ।  পরবর্তীতে বিশ্বব্যপী একজন পড়ুয়া হিসেবে স্বীকৃতি পাওয়া চে বাল্যকালের সেই একাকীত্বের দিনগুলিকেই তার বই পড়ার অভ্যেস গড়া উঠার অন্যতম কারণ বলে বর্ণনা করেন  ।   (  চে সবসময় মনে প্রাণে বিশ্বাস করতেন  Evertyhing began with Literature  এবং  মৃত্যুর আগ পর্যন্ত নিবিষ্ট মনে বইপড়ার নেশা অব্যাহত রেখেছেন ,  টয়লেটেও তিনি বই ছাড়া প্রবেশ করতেন না !   )  
শারীরিক সক্ষমতা সামান্য ফিরে আসলে চে ফুটবল ,  টেবিল টেনিস ,  গলফে ,  ঘোড়ায় চড়া ,  সাঁতার ইত্যাদিতে মেতে থেকে স্বাস্থ্যের উন্নতির চেষ্টা করতে থাকেন অবিরত ।   সবকিছুর মাঝে ব্যস্ত থেকে ১৯৩৭ সালের  (  অন্য সব সহপাঠীর চেয়ে এক বছরের বেশী বয়স্ক  ) মার্চে সান মার্টিনের স্কুলে তিনি ২য় গ্রেডে প্রবেশ করেন ।  
 এদিকে ১৯৩৯ সালে শুরু হয়ে যায় ২য় বিশ্বযুদ্ধ ,  গ্যেভারা লিঞ্চ নাৎসি বাহিনীর অপতৎপরতা এবং তাদের নিষ্ঠুরতার শিকার নানা জনগোষ্ঠীর কথা বিভিন্ন স্থানে বক্তৃতার মাধ্যমে বলা শুরু করেন একটি সংস্থার মাধ্যমে ,  এগার বছরের ক্ষুদে চে - ও বাবার এই আন্দোলনে নানা ভাবে জড়িয়ে থেকে  একটি তরুণ পরিচয়পত্র পেয়েছিলেন ,  যা তিনি অত্যন্ত গর্বের সাথে অন্যদের প্রদর্শন করতেন ।   সেইসাথে স্বদেশ আর্জেন্টিনায় যেন নাৎসি তৎপরতা ছড়াতে না পারে সেই জন্য তারা  নাৎসিবান্ধবদের উপরও কড়া নজরদারী করতেন ।   কিন্তু ১৯৪৩ - এর গ্রীষ্মে তাদের কর্ডোভা শহরের বাচ্চাদের উচ্চশিক্ষার জন্য  চলে আসেন ।  
শুরু হয় চে - র নতুন জীবন নতুন বন্ধুদের সাথে ,  বিশেষ করে আলবার্তো গ্রানাদো এবং চে - র বন্ধুত্ব তো রূপকথায় পরিণত হয় তাদের জীবিত অবস্থাতেই ।  এইসময় নানা অভ্যাসের জন্য চে - র কপালে জুটে বিভিন্ন নাম ,  বিশেষ করে রাগবি মাঠে মারকুটে ভঙ্গীর জন্য তাকে বলা হতে থাকে ফুসের  (  El Furibudo  বা হিংস্র )  আর আলবার্তোর নাম হয়ে যায় মিয়াল  (   mi Alberto  বা আমার আলবার্তো !   )  ।  
১৯৪৩ - এর নভেম্বরে আলবার্তো আর্জেন্টিনার ব্যপক ধরপাকড়ের রাজনীতির শিকার হয়ে গ্রেফতার হন  ,  এবং দুই মাস জেলে থাকার পড়ে মুক্তি লাভ করেন ।  ১৫ বছরের চে তার বন্ধুর একটি মিছিলের প্রস্তাবে সাড়া না দিয়ে বলেন একটি রিভলবার পেলে তবে তিনি সেই মিছিল যেতে রাজী আছেন ,  যা আলবার্তোকে যথেষ্ট ক্রুদ্ধ করে তোলে ,  যদিও জেল থেকে মুক্তির পরে তাদের মানিকজোড় বন্ধুত্ব অব্যাহত থাকে ।  
 আর্জেন্টিনার টালমাটাল রাজনীতিতে তখনো হুয়ান পেরন নামে সেনাশাসকটির আবির্ভাব ঘটে নি  ,  সেই কেবলমাত্র দেশে ফিরেছে মুসোলিনীর ইতালি থেকে সেনাবাহিনীর দায়িত্ব পালন করে ,  শুরু হয় তার নতুন খেলা ।  
এদিকে কিশোর চে আস্তে আস্তে টোকা দেন তারুণ্যে দরজায় ,  আরব্য রজনীর গল্প যেমন তাকে বড়দের নিষিদ্ধ জগৎ সম্পর্কে ধোঁয়া ধোঁয়া ধারণা দেয় ,  তেমনি বাল্য প্রেমে পড়ে নানা কবির কবিতায় আকণ্ঠ ডুবে থেকে নিজেরও কবিতা লেখা শুরু করেন ।   ,  এই প্রসঙ্গে তার ১৭ বছর বয়সের সহপাঠিনী মিরিয়াম উরুশিয়ে স্মৃতি হাতড়িয়ে বলেন -  আসলে ,  আমরা মেয়েরা সবাই কম বেশী আর্নেস্তোর প্রেমে পড়েছিলাম ,   হয়ত তার আকর্ষণীয় বুদ্ধিদীপ্ত চেহারা ,  একহারা গড়ন এবং কথা বলার সহজাত ভঙ্গীর জন্য ।  
 যে বয়সে কিশোরেরা মেয়েদের চোখে প্রভাব বিস্তারের জন্য মুখিয়ে থাকে চে সেখানে হয়ত এত জনপ্রিয়তার মাঝে যথেষ্টই নির্লিপ্ত ছিলেন ,  একটি ঘটনার কথা উল্লেখ করেছেন তার বন্ধু রিগাত্যুসো যে পারবারিক অনটনের কারণে কিশোর বয়সেই সিনেমা হলের সামনে মিষ্টান্নজাতীয় দ্রব্য ফেরি করত ,  চে একবার আর্জেন্টাইন হাই সোসাইটির এক মেয়ের সাথে ডেটিঙয়ে এসে বন্ধুকে দেখে সহাস্যে এগিয়ে এসে কুশল বিনিময় করেন ,  তখন তার প্রেমিকা একাকী দাড়িয়ে ছিল ।   (  এই অবস্থায় অধিকাংশ কিশোরই বন্ধুকে এড়িয়ে যেত ,  বিশেষ করে তার যে একজন ফেরিয়ালার সাথে বন্ধুত্ব আছে তা ধনীর দুলালী প্রেমিকার সামনে জানাতে ব্যস্ত হত না !   )  । 
স্কুল জীবনে গড়পড়তা ভাল ফলাফলেরই অধিকারী ছিলেন চে ,  কিন্তু জ্ঞান ও সাহিত্যে সর্বগ্রাসী ক্ষুধার কারণে পাঠ্য বইয়ের বাহিরেই সময় দিতেন  অনেক বেশী ,  শুরু করেছিলেন ফ্রয়েড ,  জ্যাক লন্ডন ,  নেরুদা ,  অ্যানাতোলে ফ্রাসে পড়া ,  এর ফাঁকে অবশ্য কার্ল মার্কসের ডাস ক্যাপিটাল তার হাতে আসে ।   (  এর অনেক বছর পরে কিউবাতে চে স্বীকার করেন প্রথমবার পড়ার সময় মার্কস ও এঙ্গেলসের দর্শনের কিছুই বুঝতে সক্ষম হন নি  )  ।  
 ১৯৪৫ সালে চে নতুন ধরনের রোজনামচা লেখা শুরু করেন ,  ১৬৫ পাতার সেই নোট বুকটি ছিল তার পরবর্তী এক দশকে লেখা ৭টি নোটবুকের প্রথমটি ,   সেখানে ধারাবাহিক ভাবে ক্রমানুসারে যত্ন করে লিপিবদ্ধ করা ছিল তার পঠিত নানা বিষয় নিয়ে নানা মানুষের ,  বিশেষত লেখক - দার্শনিকদের চিন্তা ও মতামত ।  রেফারেন্স নিতেন চে সবার কাছে থেকেই ,  সেখানে হিটলারের মাইন ক্যাম্ফের লাইন যেমন ছিল তেমন ছিল বুদ্ধ ,  অ্যারিস্টটল ,  রাসেল ,  এইচ জি ওয়েলস  ,  বিশেষ করে সিগমুণ্ড ফ্রয়েডের রচনা থেকে ।  
পরবর্তীতে চে - র পড়ার বিষয় পাল্টাতে থাকে ,  পরের নোটবুকগুলো ভরে উঠে  নেহেরু ,  কাফকা ,  ফকনার ,  কামু ,  সাত্রে ,  লেনিন ,  মার্কসের চিন্তাধারায় ।  কবিদের মধ্যে তার বিশেষ প্রিয় ছিল লোরকা ,  আলবার্তি ,  হুইটম্যান ,  কীটস ,  রবার্ট ফ্রস্ট এবং সবচেয়ে প্রিয় পাবলো নেরুদা ।   (  বলিভিয়ার জঙ্গলের মৃত্যুবরণ করার সময়ে চে - র সঙ্গী ছিল নেরুদার ক্যান্টো জেনারেল এবং নিজের সংকলিত একটি সবুজ নোটবই ,  যেখানে পছন্দের কবিতা এবং উক্তিগুলো সযত্নে লিপিবদ্ধ ছিল )  ।  
১৯৪৬ - এ পেরন দেশের ক্ষমতা দখল করে আর পরের বছরই চে - র জীবনে ঘটে অত্যন্ত দুঃখজনক ঘটনা ,  তার দাদী অ্যানা ইসাবেলের মৃত্যু ।   এর পরপরই কোন অজ্ঞাত কারণে চে পূর্বপরিকল্পনা মোতাবেক প্রকৌশলবিদ্যা অধ্যয়নের চিন্তা বাদ দিয়ে ডাক্তারিবিদ্যার দিকে ঝুকে পড়েন এবং বুয়েন্স আয়ার্স বিশ্ব - বিদ্যালয়ের ফ্যাকাল্টি অফ মেডিসিনে ভর্তির আবেদন দাখিল করেন ।  
বিশ্ব - বিদ্যালয়ের প্রথম বর্ষেই তার বাধ্যতামূলক মিলিটারিতে যাবার ডাক আসে ,  কিন্তু হাঁপানি ধরা পড়াই রেহাই দেওয়া হয় ,  জীবনে প্রথমবারের মত রোগাক্রান্ত দুর্বল ফুসফুসজোড়াকে উপহাস করে ধন্যবাদ দেন চে ।  এই সময়ে তার নতুন দুই ভালোবাসা একসাথে দেখা দেয় -  ভ্রমণ এবং কাব্য চর্চা ।  

সেই সাথে বইপড়া তো ছিলই ,  বিশেষ করে ভ্রমণজনিত অ্যাডভেঞ্চারের কারণে জুল ভার্ন বিশেষ প্রিয় লেখকে পরিণত হয় ,  তার প্রকাশিত সমস্ত লেখা বুভুক্ষুর মত পড়ে ফেলেন চে ,   সেই সাথে দর্শনের প্রতি আগ্রহের কারণে চলে আদি গ্রীক থেকে অ্যালডাস হ্যাক্সলি পর্যন্ত পাঠ ।   এবং নতুন করে মার্কসের বই এবং লেনিনের দর্শন ।  অনেক পরে ১৯৬৫ সালে আফ্রিকায় অবস্থানের সময়ে মার্কস নিয়ে নিজেরই একটি জীবনী গ্রন্থ লিখবার চিন্তা করেছিলেন ।  সেই সাথে এক বইয়ের পাতায় দেখে নিজে এঁকেছিলেন লেনিনের একটি ছবি -  তার মতে এই মানুষটিই সত্যিকার অর্থে নিজের জীবনে সোশ্যালিস্ট ছিলেন ।  
১ জানুয়ারি ১৯৫০ ,  চে প্রথমবারের মত তার ভ্রমণময়  জীবনের একা ভ্রমণ শুরু করেন ,  একটি সাইকেলের সাথে ছোট ইঞ্জিন জুড়ে শুরু হয় তার স্বদেশকে আবিস্কার ।  কয়েকশ কিলোমিটার পাড়ি দিয়ে পৌঁছান সান ফ্রান্সিসকোঁ দেল চানিয়ার শহরে যেখানকার কুষ্ঠরোগের চিকিৎসাকেন্দ্রে কর্মরত ছিলেন প্রাণের বন্ধি আলবার্তো গ্রানাদো ।  এই ঘটনার পর চে - র জীবনের দুইটি জিনিস যোগ হয় যা তিনি প্রায় উপাসনার মত পালন করে গেছেন বাকী জীবন -  ভ্রমণ এবং রোজনামচা লেখা ।  
এমন নানা ভ্রমণের ফাঁকেই তার কাহিনী প্রথমবারের মত ছাপা হয় এক স্থানীয় খবরের কাগজে ,  যা চে - র জন্য উৎসাহদায়ক ছিল ,  সেই সাথে যাত্রা পথে মিলিত হন বিভিন্ন রকমের মানুষের সাথে  ,  চিত্র - বিচিত্র অভিজ্ঞতায় ভরে উঠতে থাকে তার অভিজ্ঞতার ঝুলি ।  অবশেষে ১৯৫২ সালের ৪ জানুয়ারি আর্নেস্তো গ্যেভারা এবং  আলবার্তো গ্রানাদো শুরু করেন মহাদেশব্যাপী তাদের বিখ্যাত মোটরসাইকেল যাত্রা ,  যার দিনবিবরণী অমর হয়ে আছে মোটরসাইকেল ডায়েরীজ নামে ,  এটি পরিণত হয়েছে বিশ্বের অন্যতম জনপ্রিয় এবং পঠিত রোজনামচায় ,  একে নিয়েই নির্মিত হয়েছে অসাধারণ চলচ্চিত্র ।  
যদিও দুই বন্ধুর অন্যতম উদ্দেশ্য ছিল চিলি পৌঁছে বিখ্যাত ইস্টার দ্বীপের কুষ্ঠআশ্রমে কাজের জন্য যাওয়া ,  কিন্তু সেটি না হওয়ায় তারা যাত্রা অব্যাহত রাখেন ।  ল্য গিওকোন্দা শহরে অবস্থানের সময়  ডাক্তার হিসেবে একজন অসুস্থ মৃত্যুপথযাত্রী বয়স্কা মহিলাকে  দেখতে যান চে ,  সেই রোগীর হতদরিদ্র অবস্থা এবং বাসস্থানের শোচনীয় পুঁতিগন্ধময় পরিবেশ তার মনে  তৈরি করে এক অভূতপূর্ব অনুভূতির ,  বিশেষ করে সেই বৃদ্ধার  দৃষ্টি যেন তাড়া করে ফিরে তরুণ অভিযাত্রীদের পরবর্তী অনেক দিন ।  
ঐতিহাসিক যাত্রা অব্যাহত থাকে তাদের ,  মোটর সাইকেলটি অকেজো হয়ে পড়ে পথের মাঝে ,  আলবার্তো  বিদায় নেন ভেনিজুয়েলা থেকে পরিকল্পনা মোতাবেক ,  আর চে চলে যান মার্কিন যুক্তরাষ্ট্রের মিয়ামিতে ।  
এর পরে তার স্বদেশে ফিরে আসার মাত্র ৫ দিন আগে পেরণের স্ত্রী এভিটা পেরণ মাত্র ৩৩ বছর বয়সে ক্যান্সারে মারা যায় ,  সাধারণ জনগনের শোক প্রকাশের জন্য দুই সপ্তাহের জন্য বিশেষ স্থানের রাখার পরে নিয়ে যাওয়া হয় বিশেষ পদ্ধতিতে পূর্ণ সংরক্ষণের জন্য ,  এমনকি স্ট্যাচু অফ লিবার্টির চেয়েও বিশাল এক মূর্তি তার সন্মানে গড়ার পরিকল্পনা করছিল পেরণ সরকার ,  সেই সাথে ভ্যাটিকানের পোপ তাকে সেইন্টের মর্যাদা দিতে পারে মেন কানাঘুষোও চলছিল ।  
এই সমস্ত ডামাডোলে চে তার ডাক্তারিবিদ্যার শেষ পরীক্ষাগুলো দেবার জন্য কোমর বেঁধে লেগে পড়েন এবং নিজের রোজনামচায় লিখেন -  আমি আর আগের মানুষটি নেই ,  ল্যাতিন আমেরিকার সেই উদ্দেশ্যহীন ভবঘুরেমি আমাকে আমার কল্পনার চেয়েও অনেক বেশী পরিবর্তন করে ফেলেছে ।  
১৯৫৩ সালের ১১ এপ্রিল চে প্রাতিষ্ঠানিক ছাত্রজীবনের শেষ পরীক্ষাটি দেন ,  তার বাবার মনে আছে -  চে তাকে টেলিফোন করেই বলেছিল ডাঃ আর্নেস্তো গুয়েভারা দ্য ল্য  সেরণা বলছি !     (  আমি একাধিক জায়গায় বিশেষ করে রিপ্লেস বিলিভ ইট অর নটে পেয়েছিলাম চে পৃথিবীতে সবচেয়ে কম সময়ে এম বি বি এস পরীক্ষায় সবচেয়ে ভাল ফলাফল করে  পাশ করে বিশ্বরেকর্ডধারী ডাক্তারে  পরিণত হয়েছিলেন ,  যে রেকর্ড এখন পর্যন্ত টিকে আছে )   । 
সেই সময়ে ক্যারিবিয়ান দ্বীপদেশ কিউবাতে ঘটে চলেছে অন্য ঘটনা প্রবাহ ,  স্বৈরতন্ত্রের বিরুদ্ধাচারন করে বিপ্লবের চেষ্টা করার জন্য ৬৯জন বিপ্লবীকে নির্মম অত্যাচার করে হত্যা করা হয় ,  বাকী কয়েকজনকে নানা হস্তক্ষেপের কারণে আদালতে প্রহসনের বিচারের মুখোমুখি করা হয় ,  যাদের অন্যতম ছিলেন ছাত্রনেতা আইনজীবী ফিদেল কাস্ত্রো এবং তার ছোট ভাই রাউল কাস্ত্রো ।  
১৯৫৩ সালে চে মধ্য আমেরিকার উদ্দেশ্যে যাত্রা শুরু করেন ,  যেখানকার দেশগুলোতে যুক্তরাষ্ট্রের প্রত্যক্ষ মদদে চলছিল স্বৈরাচারিতা এবং বহুজাতিক কোম্পানিরগুলোর স্বেচ্ছাচারিতার মোচ্ছব ,  যাদের উপহাস করে বলা হত বানানা রিপাবলিক ।  গুয়াতেমালা ,  নিকারাগুয়া ,  এল সালভাদর সবখানেই একই অবস্থা !  সেই সাথে এমনটি চলছিল ক্যারিবিয় দ্বীপপুঞ্জেও । 
গুয়াতেমালায় অবস্থানের সময় চে প্রথম বারের মত রাজনৈতিক আন্দোলনের সাথে জড়িয়ে পড়েন ,  স্থানীয় বামপন্থীদের সাথে ,  এই সময়ে জনাকয়েক নির্বাসিত কিউবান বিপ্লবীর সাথে তার পরিচয় ঘটে ,  যাদের অন্যতম ছিলেন অ্যান্তনিও নিকো লোপেজ ,  যার সাথে অবিচ্ছেদ্য বন্ধুত্বের বন্ধনে জড়িয়ে পড়েন চে ।  আসলে এই নিকোই আর্নেস্তো গ্যেভারাকে এল চে আর্জেন্টিনো  (   El Che Argentino )  বলে সম্বোধন শুরু করেন ,  যা পরবর্তীতে চে  – তে পরিণত হয় ,  এর মানে এইযে তুমি  (   hey you )   ।  
এদের কাছেই কিউবান বিপ্লবের স্বরূপ এবং এর প্রাণপুরুষ ফিদেল সম্পর্কে সম্মক জ্ঞান লাভ করেন চে এবং অপেক্ষা করতে থাকেন এই বিপ্লবে অংশ গ্রহণের জন্য ।  এর মাঝে  গুয়াতেমালায় সি আই এর সহযোগিতায় ক্যু ঘটিয়ে সেনাবাহিনী ক্ষমতা দখল করে ,  বাধ্য হয়ে চে আগে মধ্য আমেরিকার অন্যান্য দেশগুলোর অবস্থা চাক্ষুষ করার জন্য আবার পথে বেরিয়ে পড়েন ,  এবং ধার করা ২০ ডলার নিয়ে যান এল সালভেদর ।   এবং শেষ পর্যন্ত তিনি পূর্ব পরিকল্পনা মোতাবেক মেক্সিকো সিটি পৌঁছাতে সক্ষম হন ।  
চে - র জানা ছিল না ,  গুয়েতেমালার সেনা ক্যুর পরে সি আই এর তালিকায় একজন সন্দেহভাজন হিসেবে তাকে তালিকাভুক্ত করা হয় ।  ডেভিড অ্যাটলি ফিলিপস নামের এজেন্ট তার নামে সি আই এর বিশেষ ফাইল খোলার সিদ্ধান্ত নেনে ,  যা এক পর্যায়ে সি আই এর ইতিহাসের সবচেয়ে মোটা ফাইলগুলোর একটিতে পরিণত হয়  ! 
মেক্সিকোতে চে মার্কসবাদী আন্দোলন নিয়ে ব্যস্ত ছিলেন ,  সেই সাথে নতুন নেশা হিসেবে তুষারাবৃত ৫৪০০ মিটার উচ্চতার পপকাটেপেটল আগ্নেয়গিরিতে আরোহণ করেন ।   অবশেষে রাউল কাস্ত্রো সেই শহরে আসলে চে এবং তার প্রেমিকা হিলডা গার্সিয়া তাকে নৈশভোজের আমন্ত্রণ জানান ,  হিলডার মতে চে এবং রাউল প্রথম সাক্ষাতেই পরস্পরের অকৃত্রিম বন্ধুতে পরিণত হন ।  
এই সময়ে রাশান এজেন্ট নিকোলাই লিওনভের সাথে চের সাক্ষাৎ ঘটে ,  যে ছিল রাউলের পূর্ব পরিচিত  (  ১৯৯২ সালে লিওনভ কেজিবির ডেপুটি চিফ হিসেবে অবসরে যায় ,  যার কর্মক্ষেত্র ছিল যুক্তরাষ্ট্র এবং ল্যাতিন আমেরিকা )  ।   যদিও তার এসপিওনাজ জীবন নিয়ে তাদের কিছুই জানা ছিল না ,  কিন্তু চে ব্যপক উৎসাহ প্রকাশ করেন সোভিয়েত জীবনধারা নিয়ে ,  জনগণের দৈনন্দিন জীবন নিয়ে ।  চে তার কাছে ৩টি বইয়ের অনুরোধ করেন -  চানায়েভের রাশান গৃহযুদ্ধের ইতিহাস ,  বরিস পলেভয়ের মানুষের মত মানুষ এবং নিকোলাই অস্ত্রভস্কির ইস্পাত ।  
ফিদেলের সাথে প্রথম সাক্ষাতের পরপরই ফিদেল ,  রাউল এবং চে নৈশভোজের জন্য একসাথে গমন করে ,  এবং পরবর্তী টানা কয়েক ঘণ্টা আলাপচারিতার পরে ফিদেল চে - কে তার গেরিলা সংগ্রামে অংশগ্রহণের জন্য আমন্ত্রণ জানান ,  যা চে সাথে সাথে গ্রহণ করেন ।  সিদ্ধান্ত হয় -  চে হবেন গেরিলাদের ডাক্তার ।  

এখানে লেখক জন লি অ্যান্ডারসন ফিদেল এবং চে - কে উপস্থাপন করেছেন দুইজন সম্পূর্ণ ভিন্ন চারিত্রিক বৈশিষ্ট্যের অধিকারী মানুষ হিসেবে ,  যদিও মানুষের সমান অধিকারের প্রতি বিশ্বাসই তাদের দ্রুত বন্ধুত্বে সহায়ক হয় ।  

 (  উপরের ছবিটি সম্ভবত চে এবং ফিদেলের একসাথে প্রথম আলোকচিত্র ,  মেক্সিকোর পুলিশ হঠাৎ করেই ফিদেলের গেরিলার বাহিনীর প্রায় সবাইকে গ্রেফতার কর ,  ছবিটি কারাকক্ষে তোলা  ) 
এর মাঝে হিলডা গর্ভবতী হয়ে পড়ে ,  ১৯৫৬ সালের ১৫ ফেব্রুয়ারি কন্যা সন্তানের জনক হন চে ।    
মার্কস ,  এঙ্গেলস এবং লেনিন নিতে তার লেখা - পড়া চলতে থাকে পূর্ণ গতিতে ,  এদিকে ঘনিয়ে আছে কিউবা যাবার সময় ।  যাত্রার আগে মায়ের কাছে লেখা চিঠিতে সেই আলোভরা স্বপ্নের কথা লিখে জানান  তিনি ,  যার জন্য এত ত্যাগ ,  এত তিতিক্ষা ।  
ফিদেলের গেরিলা দলের লুকিয়ে মেক্সিকো থেকে মোটর চালিত নৌকা গ্রান - মা করে কিউবায় অবতরণ হয়েছিল সত্যিকার অর্থে এক বিশাল কেলেঙ্কারি ,  কারণ এটি পৌঁছেছিল সম্পূর্ণ ভুল স্থানে ,  অধিকাংশ বিল্পবী  গুলিতে মারা যান  ,  মাত্র কয়েকজন লুকিয়ে ঘাঁটিতে মিলিত হতে সক্ষম হন ,  যার কিছু কথা এই লেখাতে বলেছি ।  
গেরিলা ক্যাম্পের দিনগুলোতে যখন স্থানীয় জনগণ এবং গুপ্তচরদের সাহায্যে খাদ্য ও নানা অস্ত্রশস্ত্রের চালান আসছিল ,  এর মাঝেও চে চেয়ে পাঠান ৩ টি বই -  কিউবার ইতিহাস ,  কিউবার ভূগোল এবং অ্যালজেবরা নিয়ে  !  
এর মাঝে বাতিস্তা বাহিনীর সাথে নিয়মিত সংঘর্ষ হতেই থাকে তাদের ,  এমন এক খণ্ড লড়াইয়ে চে মুখোমুখি যুদ্ধে রাইফেলের গুলিতে বিপক্ষের একজনকে নিহত করতে সক্ষম হন ,  জানা মতে এটিই ছিল তার হাতে প্রথম কোন মানুষের মারা যাবার ঘটনা ।  
এই সংগ্রামরত সময়েই হিলডা এবং তার শিশু কন্যা চে - র পরিবারকে দেখার জন্য আর্জেন্টিনায় যায় ,  এদিকে গেরিলা যুদ্ধ চলাকালীন সময়েই ফিদেল তার প্রেমিকার সেলিয়া সানচেজের দেখা পান এবং রাউল ঘনিষ্ঠ হন ভিলমা এস্পিনের সাথে ,  যে পরবর্তীতে তার স্ত্রীতে পরিণত হয় ।  
সম্মুখ সমরে অসাধারণ ভুমিকার জন্য চে - কে ফিদেল কমানদান্তে উপাধিতে ভূষিত করেন ,  যে খেতাব একমাত্র ফিদেলেরই ছিল ।  অথচ ২য় যে ব্যক্তি এই বিশেষ সন্মান পেল তিনি ছিলে গেরিলা দলের একমাত্র বিদেশী সদস্য ,  একজন আর্জেন্টাইন ।  

পর্বত - জঙ্গলের সেই গেরিলা যুদ্ধের দিনগুলিতে চে - র ভিন্ন ভিন্ন মানসিকতা ধরা পড়ে ,  তার কড়া নির্দেশ ছিল যুদ্ধবন্দীদের হত্যা করা যাবে না ,  এমনকি নিজেই অনেক যুদ্ধবন্দীর চিকিৎসা করতেন ।  আবার নিজের দলের লোক বেইমানি করলে ,  বিশেষ করে শৃঙ্খলা ভঙ্গ করে কোন ক্ষতিকারক কাজ করলে বিল্পবের স্বার্থে মৃত্যুদণ্ড দিতে বাধ্য হয়েছেন ,   বিশেষ করে এক গেরিলার কথা বলা হয়েছে যে নিজেকে ডাক্তার চে পরিচয় দিয়ে রোগী হিসেবে আগত এক কিষাণীকে ধর্ষণের প্রচেষ্টা চালায় ।  তাকে চে নিজেই গুলি করেন ।  এই নিয়ে পরবর্তীতে এক সাক্ষাৎকারে ফিদেল জানান সেই ২৫ মাসের যুদ্ধে এমন ১০জনের মৃত্যুদণ্ড পালন করতে হয়েছে সংগ্রামের তাগিদে ।  
এক পর্যায়ে আসে চে - র জীবনের সেরা প্রেম  অ্যালাইদা মার্চের কথা ,  কিউবার সান্তা ক্লারা শহরের  (  চে - র দেহাবশেষ এই শহরেই সংরক্ষিত ,  তার আকাশ ছোঁয়া মনুমেন্টের নিচে )  এই তরুণী বাতিস্তা সরকারের অন্যায়ের প্রতিবাদে গেরিলাদের সাথে জড়িয়ে পড়েন ।  যুদ্ধের নানা ঘনঘটার মাঝে তারা প্রনয়ে জড়িয়ে পড়েন ।  এই ব্যাপারে অ্যালাইদার স্মৃতিচারণ ছিল সারা রাত ঘুম না আশায় ভোরে তিনি হাঁটতে বেরিয়েছিলেন ,  হঠাৎ চে - র জীপ গাড়ী পাশে এসে থামে ,  একটি অভিযানের যাচ্ছিলেন চে ।  ঘুম না আসলে আক্রমণে অ্যালাইদাকেও সাথে যাবার আমন্ত্রণ জানান ,  ব্যস সেই থেকেই সম্পর্কের শুরু !  অ্যালাইদার মতে -  সেই থেকে আমি কখনো তার পাশ ছাড়ি নি ,  এবং তাকে চোখের আড়ালও করি নি !  

যুদ্ধ চলাকালীন সময়ে চে - র রোজনামচায় উঠে এসেছে সেই বারুদমাখা ঝাঁঝালো সময়ের বর্ণনা ,  একসময়ের তার নেতৃত্বে সান্তা ক্লারা শহর দখল করতে সক্ষম হয় গেরিলারা ,  অন্যদিকে দেশে ছেড়ে আমেরিকায় পালিয়ে যায় স্বৈরাচার বাতিস্তা ।   হাভানায় বীরের বেশে প্রবেশ করে ফিদেল ,  রাউল ,  ক্যামিলো ।  যদি চে ছিলেন দৃষ্টিপটের আড়ালে ,  ফিদেল যথেষ্ট সাবধানে ছিলেন যেন কেউ এই বিপ্লবকে সাম্যবাদীদের বিপ্লব না বলতে পারে ,  যেখানে চে - র মত একজন আন্তর্জাতিক  মার্কসবাদে দীক্ষিত গেরিলা সবার সামনে আসলে সেই উদ্দেশ্য বানচাল হয়ে যাবে ।  

শুরু হল নতুন কিউবার যাত্রা ,  হাভানা বিমান বন্দরে পেরু থেকে এসে তিন বছরের কন্যা সন্তান নিয়ে হাজির হল হিলডা ,  যাকে সরাসরি আনতে আনতে যেয়ে বন্ধুকে পাঠিয়ে ছিলেন চে ।  এরপরে দুইজনের সমঝোতায় ডিভোর্স হয়ে যায় তাদের ,  যদিও হিলডার বাস করছিলেন হাভানাতেই এবং অ্যালাইদার সাথে বিবাহবন্ধনে আবদ্ধ হন চে ।   পরবর্তীতে কায়রোর ওঠে মাদ্রিদ হয়ে যাত্রার সময় সময় ফিদেল চে - কে অনুরোধ  করেন অ্যালাইদাকে সাথে নিয়ে যাবার জন্য ,  যাতে রাষ্ট্রীয় কাজের সাথে সাথে তাদের হানিমুনটাও হয়ে  যায় ,  কিন্তু ব্যক্তিগত জীবনের সাধআহ্লাদের চেয়ে  রাষ্ট্র সবসময়ই অনেক গুরুত্বপূর্ণ ছিল চে - র কাছে ।  নেতাদের কাছে এটি আরেকবার প্রমাণ করে চে একাই গেলেন সেই সফরে ।  
এদিকে মার্কিন প্রশাসন রীতিমত উদ্বিগ্ন হয়ে উঠেছিল কিউবা নিয়ে ,  বিশেষ করে ফিদেলের চেয়ে তাদের মাথা ব্যাথা বেশী হয়ে দাঁড়িয়েছিল রাউল এবং চে ,  সি আই এর এজেন্টদের মতে এরা কট্টর মার্কিন বিরোধী এবং সাম্যবাদী ,  তারা কিউবাতে সোভিয়েত ব্যবস্থা চালু করতে আগ্রহী এবং মার্কিনপণ্য বর্জন করতে জনগণকে উৎসাহিত করছে !  
এদিকে বিচার  বহির্ভূত হত্যাকাণ্ড নিয়ে চাপ আসতে থাকে কিউবার উপরে ,  শোনা যায় ৫০০ - এর এমন ঘটনা ঘটে গেছে ইতিমধ্যেই ,  রাষ্ট্রীয় কাজে যুক্তরাষ্ট্রে থাকা ফিদেলের নির্দেশে এইটা বন্ধ হয় ।  কিন্তু গুয়াতেমালার ইতিহাস থেকে চে ঠিকই জানতেন আমেরিকা কি ভাবে আঘাত হানতে পারে ,  তাই তিনি চাইছিলেন কিউবান জনগণ যেন প্রস্তত থাকে সেই আক্রমণের এবং দাঁত ভাঙ্গা জবাব দিতে পারে ।  
এই পর্যায়ে চে কিউবার শুভেচ্ছা দূত হয়ে নানা দেশ সফর করতে থাকেন ,  বিশেষ করে ভারতে তার তারুণ্যের নায়ক নেহেরুর সাথে সাক্ষাৎ এক তিক্ত অভিজ্ঞতা হয়ে থাকে ,  যেখানে বিল্পব সম্পর্কিত যে কোন প্রশ্নই নেহেরু দৃষ্টিকটু ভাবে এড়িয়ে টেবিলের খাদ্যদ্রব্য নিয়ে কথা বলতে থাকেন ।   (  পাবলো নেরুদার স্মৃতিকথাতেও নেহেরুর এই শীতল আচরণের কথা আছে )   ।  
 জাকার্তায় ইন্দোনেশিয়ার জাতির জনক খ্যাত সুকর্ণ তার চিত্রকর্মের বিশাল সংগ্রহ চে - কে ঘুরিয়ে ঘুরিয়ে দেখান ,  এক পর্যায়ে বিরক্ত হয়ে চে স্প্যানিশে বলে উঠেন -  সুকর্ণ আপনি আমাদের সবকিছুই দেখালেন ,  কিন্তু আপনার সবচেয়ে প্রিয় জিনিস -  সেই সোনালীচুলো রাশান মেয়েটিকে দেখালেন না !   (  চে - র কানে গিয়েছিল সুকর্ণ একজন সম্রাটের মতই বিলাসবহুল জীবন যাপন করে এবং তার হারেম বিভিন্ন দেশের নারীতে পূর্ণ ,  এবং তার সবচেয়ে প্রিয় মেয়েটি রাশিয়া থেকে সদ্য আগত এক স্বর্ণকেশী জা ছিল স্বয়ং ক্রুশ্চেভের উপহার ।  যদিও অনুবাদক আর এই কথা সুকর্ণকে সঙ্গত কারণেই বলতে সাহস করে ওঠে নি  ) 
এমন নানা অভিজ্ঞতা নিয়ে চে আগুন ঝরা কিউবায় ফিরে আসেন ,  যেখানে তখন  সমাজতন্ত্রের মুখোমুখি হবার ভয়ে দেশত্যাগী ধনিক শ্রেণী আর বিপ্লবীদের বিচার প্রক্রিয়া বিশেষ করে মাতোসকে নিয়ে সরগরম পরিস্থিতি ।  তবে মস্কোর সাথে সম্পর্ক অনেক সুদৃঢ় হয় দ্বীপদেশটির মূলত চে - র কারণেই আর আমেরিকার সাথে সব ধরনের  কূটনৈতিক সম্পর্ক ছিন্ন করে কিউবা ,  তখন আইসেন হাওয়ারের হাত থেকে ক্ষমতা গ্রহণ করছে তরুণ ডেমোক্র্যাট জন কেনেডি ।  

কিউবার শিল্পমন্ত্রী হিসেবে দায়িত্ব পান চে ,  দায়িত্ব পালনের প্রথম দিনেই অফিস যাবার পথে আক্রমণের মুখোমুখি হয় চে - র গাড়ী ,  কিন্তু প্রাণে বেঁচে যান তিনি ।   ধারণা করা হয় সি এই এর যোগসাজসে হামলাটি ঘটে ।  
এদিকে কেন্দ্রীয় ব্যাংকের গভর্নরের দায়িত্বও পান চে ,  কিন্তু সেই কারণে অতিরিক্ত বেতন নিতে সম্পূর্ণ অস্বীকার করেন ।  এদিকে তার পরিবারের সদস্যসংখ্যা বাড়তেই আছে ,  তার মাঝে শিল্প মন্ত্রণালয় এবং কেন্দ্রীয় ব্যাংকের গভর্নরের কাজ নিয়ে দিনে ১৮ - ২০ ঘণ্টা ব্যস্ত থাকতেন তিনি ,  আবার সাপ্তাহিক ছুটির দিনে ,  রবিবারে ,  স্বেচ্ছাস্রমের জন্য চলে যেতেন কোন আখ ক্ষেতে অথবা চিনির কলে । 

 এক জন মন্ত্রী হয়ে সাধারণ মজুরের মতই চিনি পরিবহণ করতেন ।  চে - র ধারণা ছিল এইভাবে তিনি  আত্মত্যাগ এবং কঠোর পরিশ্রমের নিদর্শন গড়ে তুলে জনগণকে উদ্বুদ্ধ করে তুলতে পারবেন ।  কিন্তু অনেক ক্ষেত্রেই হিতে বিপরীত হল ,  অনেকেই বলাবলি শুরু করল একজন বিদেশী হয়ে এত কড়া আচরণ কারো পক্ষে মানানসই না ,  আর বিপ্লব যেহেতু হয়েই গেছে ,  এখন ক্ষমতা পাওয়া গেছে ,  একটু আরাম - আয়েশ করা যেতেই পারে ! 
তখন শুরু হয়ে গেছে আমেরিকার চোরাগোপ্তা হামলা ,  বিনা উস্কানিতে কিউবার নানা স্থাপনার উপরে ।  তারই একটিতে বিক্ষুদ্ধ চে - র চোখে জ্বলে ওঠা আগুন তার অজান্তেই ধারণ করেন আলোকচিত্রগ্রাহক আলবার্তো কোর্দা ,  যে ছবিটি বিশ্বের সবচেয়ে  বেশী প্রচার প্রাপ্ত ছবিগুলোর একটি ,  

অথচ এই ছবিটি থেকে কোর্দা একটি পয়সাও উপার্জন করেন নি ,  এবং চে - র জীবদ্দশায় ছবিটির কথাও এতটা জানা ছিল না ।  তার মতে এটি অন্যায়ের বিরুদ্ধ ,  অপশাসনের বিরুদ্ধে সংগ্রামের ,  প্রতিবাদের প্রতীক ।   (  তবে কোর্দা একবার এক অ্যালকোহল কোম্পানি ভদকার বোতলে এই ছবি ব্যবহার করলে তীব্র প্রতিবাদ করেন ,  তার মতে চে যেখানে মদ্যপান অপছন্দ করতেন ,  সেখানে তার ছবি ব্যবহার করে ভদকা বিক্রি চরম অন্যায় )  ।  
এর পরপরই শুরু হয় কেনেডি প্রশাসনের বে অফ পিগসে হামলা ,  এবং সারা বিশ্বকে স্তম্ভিত করে দিয়ে কিউবা সেই অতর্কিত হামলা প্রতিরোধ করে ,  বিপুল সংখ্যক মার্কিন বাহিনীকে বন্দী করতে সক্ষম হয় ।  

কিউবায় নিয়ে এক অন্য ধরনের খেলায় মেতে উঠতে চেয়েছিল ক্রুশ্চেভের সোভিয়েত ইউনিয়ন ,  তারা বিপুল পরিমাণ সাহায্যের সাথে সাথে সেখানে নিরাপত্তার জন্য মিসাইল উৎক্ষেপন কেন্দ্র নির্মাণের কাজ শুরু করে ,  যা মার্কিন গোয়েন্দা বিমানের ক্যামেরায় ধরা পড়ে ,  এবং বিশ্ব আসলেই মুখোমুখি হয়ে দাঁড়ায় ৩য় বিশ্বযুদ্ধের !  এক পর্যায়ে সেই নির্মাণ কাজ বন্ধ হলে আমেরিকা তার রণতরী ফিরিয়ে নেয় ,  কিন্তু এখানে ক্রুশ্চেভ  অনেক গুটি চেলেছিল কিউবা সরকারের অনুমতি না নিয়েই ,  এবং তাদের না জানিয়েই ।   অন্যদিকে চে সোভিয়েত বড় বন্ধু বলে মনে করা হলেও চীন ভ্রমণের পরে চীনের বিপ্লবকে সোভিয়েতদের চেয়ে গণমানুষের কল্যাণে বেশী সফল মনে করায় সোভিয়েত কর্মকর্তারা তাকে র্যা ডিকাল মাওয়িস্ট মনে করে নজরদারী শুরু করে ।  
কিন্তু চে তখন ব্যস্ত হয়ে উঠেছিলেন ল্যাতিন আমেরিকার নানা দেশে বিপ্লব ছড়িয়ে দেবার জন্য ,  বিশেষ করে স্বদেশ আর্জেন্টিনায় ।    (  তার মাকে আর্জেন্টিনার জান্তা কোন কারণ ছাড়াই কারারুদ্ধ করে রাখে ,  অপরাধ ছিল কেন তিনি চে - কে দেখতে কিউবা এসেছিলেন !   ) 
অবশেষে ১৯৬৪ সালের গ্রীষ্মে চে কিউবা ত্যাগ করেন বিপ্লব বাস্তবায়নের স্বপ্নে ,  সেই সাথে কিউবা নিয়ে পরিষ্কার মনোভাব ছিল সোভিয়েত নির্ভরতা নয় ,  তাদের মুখাপেক্ষী হিসেবে নয় ,  স্বকীয়তা নিয়ে বাঁচা সম্ভব একমাত্র ল্যাতিন আমেরিকায় বিপ্লব সাধন হলে ।  আপাত আন্তর্জাতিক ভাবে এই মন্ত্র ছড়িয়ে দেবার জন্য আফ্রিকা রওনা দেন তিনি ,  যেখানের প্রতিটি রাষ্ট্র তখন উপনিবেশিক প্রভুদের হাত থেকে স্বাধীনতার জন্য লড়ছে ।  চে মিশরের গামাল আব্দুল নাসের ,  আলজেরিয়ার বেন বেল্লা ,  তাঞ্জানিয়ার জুলিয়াস নায়েরের সাথে ঘনিষ্ঠ যোগাযোগ বজায় রাখেন ,  এবং পরিকল্পনা মাফিক সমস্ত আফ্রিকা মহাদেশে স্বাধীনতা সংগ্রাম ছড়িয়ে দেবার প্রত্যয় ব্যক্ত করেন ।  

যদিও আফ্রিকার গেরিলাদের সাথে বিশেষত কঙ্গো এবং তরুণ লরেন্ট কাবিলার প্রস্তুতি মোটেও সন্তোষজনক ছিল না ।  সেখানে বেশ কিছু দিন অতিবাহিত করে অনেকটা ব্যর্থ মনোরথেই চে কিউবার ফিরে আসেন কিছু পরিকল্পনা পাকা করে আবার আফ্রিকায় ফিরে কাজ শুরু করার জন্য । 
এরপরে চে চিরতরে কিউবা ত্যাগ করেন ছদ্মবেশে এবং যাওয়ার আগে স্ত্রী অ্যালাইদাকে বলে যান স্বপ্নের বিপ্লব সফল হলে তার কাছে চলে আসতে ,  আর যদি তিনি মারা যান তাহলে অ্যালাইদা যেন অবশ্যই অন্য পুরুষকে বিয়ে করে সুখী হয় ।  
নিরুদ্দেশে অবস্থানের সময় চে , র সবচেতে বড় আশ্রয়স্থল মা সেলিয়া সেরণা দেহত্যাগ করেন ,  মৃত্যুর আগে এক মর্মস্পর্শী চিঠি লিখে যান প্রিয়পুত্রের উদ্দেশ্যে যেখানে তিনি বলেছেন -  পুত্র ,  তোমার জন্য কোন দেশের দরজা বন্ধ হয়ে গেলেও অন্য দেশের মানুষ তাদের বিপ্লব সাধনে তোমাকে স্বাগত জানাবে ।  
 কিন্তু আফ্রিকায় তাদের সংগ্রাম না কারণে ব্যর্থ হয় ,  চে তাদের গেরিলাদের নিয়ে কঙ্গো ত্যাগ করার মাত্র ৩ দিন পরেই  মবুতু ক্ষমতা দখল করে ।  
আফ্রিকা অবস্থানকালে চে ব্যপক চিন্তা ভাবনা করে তার ধারণাগুলো লিপিবদ্ধ করেন ডায়েরির পাতায় ,  সেখানে লেখা ছিল সোভিয়েত ইউনিয়নের শাসন ব্যবস্থায় এমন কিছু ত্রুটি আছে যার ফলে একদিন এই রাষ্ট্র আবার পুঁজিবাদের দিকেই ফিরে যাবে !  
পরে কিউবাতে চে স্বল্প সময় অবস্থান করে উরগুয়ান ব্যবসায়ীর ছদ্মবেশে বলিভিয়া প্রবেশ করেন ,   এর পরের ইতিহাস সবারই কমবেশী জানা ,  আর তার মৃত্যুর পূর্ব পর্যন্ত লেখা বলিভিয়ার ডায়েরি তো আজ ক্ল্যাসিকের মর্যাদা পেয়েছে ।   
 লেখক এখানে ফেলিক্স রডরিগেজ নামের এক কিউবান সি আই এ এজেন্টের কথা বলেছেন ,  যার উপর দায়িত্ব ছিল চে - কে হত্যা করার ।   আহত চে যখন সেনা বাহিনীর হাতে বন্দী তখন ফেলিক্স চে - র বন্দীশালায় প্রবেশ করে তার মৃত্যুদণ্ডের সংবাদ দেয় ।  চে শুধু বলেন আমার জীবিত ধরা পড়া উচিত হয় নি ।  ফিদেলকে বল সমগ্র আমেরিকায় সে নতুন বিপ্লবের যাত্রা দেখতে পারবে ,  আর আমার স্ত্রীকে বল ,  সে যেন আবার বিয়ে করে সুখী হয় ।  

এই পর্যায়ে ফেলিক্স পরে বলেছেন -  সেটা ছিল একটি অন্য ধরনের আবেগময় মুহূর্ত ,  আমি আর চে - কে ঘৃণা করতে পারছিলাম না ।  সে মৃত্যুকে এক জন পুরুষের মত  সাহসিকতার সাথে মোকাবিলা করল ।  
এরপর বলিভিয়ার একজন সেনাসদস্য মাতাল অবস্থায় চে - কে হত্যার জন্য সেই ঘরে ঢুঁকে ,  তার মতে চে - র শেষ কথা ছিল -  গুলি কর কাপুরুষেরা ,  তোমরা তো খুন করছ কেবল একজন মানুষকে ।  
বইটির শেষ লাইন -  ১৯৬৭ সালের ৯ অক্টোবর ,  ৩৯ বছর বয়সে ,  চে গ্যেভারা মৃত্যুবরণ  করেন । 







মেরু ভালুকের দেশে



এই পৃথিবীতে এক স্থান আছে , 
সবচেয়ে ঊষর ,  রূক্ষ ,  জনমানবহীন ,  প্রাণশূন্য -  -  - 
৭৮ ডিগ্রী ১৩ মিনিট উত্তরে অবস্থিত স্পিটসবের্গেন দ্বীপপুঞ্জ পৃথিবীর বুকে এক প্রাকৃতিক বিস্ময় ।  বর্তমানে নরওয়ের অন্তর্গত  ( যদিও রাজধানী অসলো থেকে দুই হাজার কিলোমিটার দূরে অবস্থিত ,  ভূখণ্ডের সাথে কোন যোগাযোগ নেই )  ।  আয়ারল্যান্ডের সম আয়তনের এই হিমবাহ আর ফিয়র্ডময় পাথূরে ভূমিই মানবজাতির সর্ব উত্তরের বসতি ,  বরফের সন্তান ইন্যুইট  (  এস্কিমো ) রাও এত উত্তরে বাস করে না !  যদিও এখানে বসবাসরত মানব সন্তানের সংখ্যা হাজার দুইয়ের বেশী হবে না ,  কিন্তু বিশ্বের অন্যতম বৃহত্তর স্থলচর শ্বাপদ মেরু ভালুকের সংখ্যা সাড়ে চার হাজারের বেশী !  এ এক এমন অজানা রাজ্য যেখানে কোন রকম গাছ জন্মায় না ,  বছরে ছ মাস সুমেরু সূর্যের আলোক বন্যায় ভাসে ,  অন্য ছ মাস গাঢ় আঁধারে ঢাকা ,  তীব্র শীতকালে পান্না সবুজ ঝলমলে মেরুজ্যোতির আলোয় বই পড়া যায় সহজেই ,  ক্ষুদে শহরের বাহির হতে চাইলেই ভালুকের ভয়ে সাথে নিতে হয় ভারী বন্দুক ,  রাস্তায় গাড়ীর চেয়ে বেশী চলে স্নো মোবাইল আর কাছের হ্রদগুলোতে তিমি ,  সীল আর সিন্ধুঘোটকদের রাজত্ব !  চলুন পাঠক ঘুরে আসি মেরু ভালুকের রাজ্য ,  বিশ্বের বিস্ময় স্পিটসবের্গেন থেকে । 


দিগন্ত আলো করে থমকে দাঁড়ানো্ গাঢ় কমলা রঙের এক অদ্ভুত সূর্যোদয়ের ভোরে আমরা পা রাখলাম স্পিটসবের্গেনের রাজধানী লঙইয়ারবিয়েনে ,  এই দ্বীপপুঞ্জের এক মাত্র এয়ারপোর্টটি এখানেই অবস্থিত ।  ক্ষুদে বিমানবন্দরের চারিদিকেই উঁচু উঁচু চোখা সব পর্বতশৃঙ্গে ভর্তি ,  সাথেই লাগোয়া এক জাদুময় ফিয়র্ড , ভোরের রেশম নরম সোনালী আলোয় গাঢ় কুয়াশার কুণ্ডলীর ফাঁকে ফাঁকে চকচকে পারদ পৃষ্ঠের মত তার আধা - বাস্তব অস্তিত্ব আমাদের এই পরিবেশের অনভ্যস্ত চোখে ধরা পড়ছে ।  বাসে চেপে রওনা দিলাম আপাতঃ গন্তব্য গেস্ট হাউস ১০২ -  এর উদ্দেশ্যে ,  বাংলাদেশের পক্ষে প্রথম বারের মত উত্তর মেরু অভিযানে অংশ নেবার এক পর্যায়ে এই সর্বযোগাযোগ বিচ্ছিন্ন দ্বীপে আসা ।  দুই বার মিলিয়ে দিন দশেকের উপর থাকব এখানে ,  সঙ্গী বিখ্যাত পাখি বিশেষজ্ঞ ও অভিযাত্রী ইনাম আল হক । 

স্পিটসবের্গেন সুমেরু অভিযাত্রীদের কাছে বরাবরই অত্যন্ত গুরুত্বপূর্ণ স্থান বলে বিবেচিত -  নানসেনের ঐতিহাসিক মেরু যাত্রা থেকে শুরু করে অ্যামুন্ডসেনের জীবনের শেষ ফ্লাইট ,  নানা বিখ্যাত অভিযানের সাথে এর নাম ওতপ্রোত ভাবে জড়িত ।  পরবর্তীতে কয়লার খনির সন্ধান পাওয়ায় এখানে ক্ষুদে ক্ষুদে একাধিক শহর গড়ে ওঠে ,  যদিও খনি পরিত্যক্ত হবার পরে বর্তমানে কেবল অ্যাডভেঞ্চারপ্রিয়দের অভিযানের উপরেই নির্ভর করে স্থানীয়দের জীবিকা । 
গেস্ট হাউজ ১০২তে আমাদের বরাদ্দ ঘরে কাধের ভারী বোঝা রেখে থিতু হয়ে বসলাম অবশেষে ,  এককালে কয়লাখনির শ্রমিকদের বাসস্থান হিসেবে ব্যবহৃত রঙচটা কাঠের এই দোতলা বাড়ীটিই এখন হোটেল হিসেবে চালানো হয় । 

 লঙইয়ারবিয়েনে এসেছি দশ মিনিটও হয় নি কিন্তু এর মধ্যেই আমাদের সারা শহর ভ্রমণ হয়ে গেছে  (  কারণ শহরের এক প্রান্ত থেকে আরেক প্রান্ত কিলোমিটার দুয়েক মাত্র )  ।  ছবির মত সাজানো কিছু ঘরদোর ,  গুটিকয়েক হোটেল ,  একটা মার্কেট  -  এই তো !  



আসলে বিশ্বের প্রায় ৮০ ডিগ্রী উত্তরে এর চেয়ে বেশী কিছু আশা করাও অন্যায় ।  ইনাম ভাই বছর দশেক আগেই অ্যান্টার্কটিকা মহাদেশ ভ্রমণ করেছেন ,  তিনি জানালেন দক্ষিণেতো ৬৫ ডিগ্রীর পরে কোন জনবসতি বুনো কল্পনাতেও আসে না । 
হোটেল রুমের জানালার পাশেই খানিকটা পাথূরে বরফময় জায়গার পরপরই খাঁড়া কয়েকশ মিটার উঠে গেছে রূক্ষ ন্যাড়া পর্বত ।  আসলে গোটা স্পিটসবের্গেনই খাঁড়া সব পর্বতে ভর্তি ,  যার চূড়াগুলি তুষারাচ্ছাদিত থাকে সারা বছর ,  আকাশ থেকে এই জন্যই দ্বীপটিকে মনে হয় সদ্য কুকুর শোঁকা সজারুর পিঠের মত কাটায় ভর্তি ,  এই কারণেই এর প্রথম আবিস্কারক আজব এই দ্বীপের নাম দেন স্পিটসবের্গেন ! 

গোটা বিশ্বে স্পিটসবের্গেন এখন এক সুপরিচিত নাম ,  কারণে এখানেই স্থাপ্ন করা হয়েছে পৃথিবীর যাবতীয় উদ্ভিদের বীজ (  শস্যবীজ পেয়েছে অগ্রাধিকার )  ।  পাহাড়ের অভ্যন্তরে খনির গভীরে যেখানে কোনদিনই সূর্যের আলোর পৌছায় না সেখানে এমন প্রযুক্তিতে তৈরি করা হয়েছে এই ভোল্ট বা বীজ সংরক্ষনাগার যে পারমাণবিক যুদ্ধে পৃথিবী নামের গ্রহটা ধ্বংস হয়ে গেলেও এই সংগ্রহ থাকবে অটুট ,  ভবিষ্যৎ বিশ্বের মানুষ এখান থেকেই খুজে নেবে নতুন জীবনের আবাহন ।  এই ভোল্টের তাই আরেক নাম দেওয়া হয়েছে নূহের নৌকা  ! 
এখানকার সবচেয়ে বড় বিজনেস আইটেমের নাম অবধারিত ভাবেই মেরু ভালুক ।  বিমানবন্দর থেকে শুরু করে হাসপাতাল মায় গির্জা পর্যন্ত সবখানেই তাদের স্টাফ করা মৃতদেহ !  সুভেন্যিরের দোকানগুলোতেও তাদের ক্ষুদে পুতুল ,  ছবি ,  ক্যালেন্ডার ,  ভালুকের মুখের ছবিসহ নানা ধরনের কাপড় আর টুপির জমজমাট ব্যবসা ।  সেই সাথে তাদের বুনো পরিবেশে দেখার জন্য বিভিন্ন ট্যুর অপারেটররা দিচ্ছে লোভনীয় ও ব্যয়বহুল সব অফার । 
গেস্ট হাউজের রিসেপশনিস্ট মার্তা জানালো ,  মেরু ভালুক খুবই কৌতূহলী প্রাণী বিধায় প্রায়ই গ্রীষ্মকালে খাবারের গন্ধ ও অন্যান্য কারণে শহরে ঢুঁ মারতে আসে ,  আর তখনই চিত্তির !  গোটা শহরে ত্রাসের রাজত্ব কায়েম হয়ে যায় নিমিষেই ,  হেলিকপ্টার চলে আসে প্রবল শব্দের মাধ্যমে ভয় দেখিয়ে ভালুক ভাগিয়ে দিতে ,  কখনও বা রাইফেলের ফাঁকা গুলি করা হয় ভড়কে দেবার জন্য বা ধোঁয়ার ফ্লেয়ার ছুড়ে দেওয়া হয় ,  আর মানব জীবন বিপন্ন হলে একেবারে শেষ পর্যায়ে গুলি করতে হয় এই বিস্ময়কর বিরল প্রাণীটিকে । 

রাতে ডাইনিং টেবিলে সদ্য পরিচিত পোলিশ বন্ধু পিওতর জলোমভ তার অভিজ্ঞতার ঝুলি থেকে মেরু ভালুক আর স্পিটসবের্গেনের অনেক গল্প শুনিয়ে আসর জমিয়ে তুলল ,  প্রায় ১০ বছর ধরে ফি বছরই সে আসে এই ঊষর দ্বীপে তার দেশের গবেষণাগারের কাজের জন্য ।  সেই গবেষণাগার এক অতি দুর্গম জায়গায় অবস্থিত ,  যাতায়াতের একমাত্র মাধ্যম হেলিকপ্টার !  তার নিজের তোলা ছবিতে দেখা গেল মেরুভালুকের তাদের জানালা ভেঙ্গে প্রায় তাদের গবেষণাগারের ভিতরে ঢুঁকে পড়ার প্রচেষ্টা ,  শেষ পর্যন্ত গুলি করে মেরে ফেলতে বাধ্য হয় তারা এই বিশাল সাদা বিস্ময়কে ।  পিওতরের মতে মেরুভালুক চাইলেই এক মৃদু ধাক্কাতেই তাদের পলকা কাঠের বাসস্থান ভেঙ্গে ফেলতে পারে ,  কিন্ত ভাঙ্গে না তার একমাত্র কারণ তারা তাদের শক্তি সম্পর্কে সম্পূর্ণ ওয়াকিবহাল নয় !  তাই বরঞ্চ মূল বাসস্থানের বদলে প্রায়শই ময়লার ঘরের সামনে তারা বসে থাকে উচ্ছিষ্ট খাবারের আশায় । 




স্পিটসবের্গেনে দুই দফায় আমরা প্রায় ১০ দিন অবস্থান করি ,  এর মধ্যে সবচেয়ে উল্লেখযোগ্য ঘটনা ছিল মেরুভালুকের খোঁজে প্রায় হাজার কিলোমিটারের স্নো মোবাইল সাফারি ।  আমাদের গাইড নরওয়েজিয়ান এরিক (  নামটা শুনলেই ঝা করে ত্রাস সৃষ্টিকারী ভাইকিং দস্যু এরিক দ্য রেড বা লাল এরিকের কথা মনে পড়ে যায় ,  হাজার বছর আগে সেই প্রথম গ্রিনল্যান্ডে মানুষের বসতি স্থাপন করে )  ,  যদিও আমাদের গাইড নেহাৎ সাধাসিধে মানুষ ,  শুধু বলে নিল ,  ভালুকের দেখা পেলে যেন তার নির্দেশ অক্ষরে অক্ষরে পালন করি ।  এক তীব্র কনকনে ঠাণ্ডার রৌদ্রকরোজ্জল সকালে আমাদের যাত্রা শুরু ,  প্রথমেই ট্রাভেল এজেন্সির অফিসে যেয়ে জবরজঙ দারুণ ভারী পোশাক পরতে হল ,  সেই সাথে পায়ের বুট ,  হাত মোজা ,  চোখে বিশালাকৃতির গগলস ,  নিজেদের যখন মোটামুটি নভোচারীর পর্যায়ে মনে হচ্ছে তখন এরিকে বাজখাই চিৎকারে সম্বিত ফিরে পেয়ে বাহনে চাপলাম । 


৮ জনের দলে ৬টি স্নো মোবাইল ,  গাইডের বাহনে এক রূপালী ধাতব বাক্সে ঔষধ ও অন্যান্য প্রয়োজনীয় জিনিসপত্র ,  সেই সাথে এক শক্তিশালী  টেলিস্কোপিক রাইফেল ! 

 যাত্রা শুরুর কয়েক মুহূর্তেই পিছনে পরে রইল পৃথিবীর উত্তরতম জনবসতি ,  আমাদের সামনে একেবারে রূক্ষ অবারিত শূন্য বিস্তৃত পাথূরে ঊষর সীমাহীন প্রান্তর ,  সেদিক পানে দৃষ্টি পড়তেই কেমন যেন এক শ্রদ্ধা আর ভয় মেশানো অনুভূতি চেপে ধরে আমাদের ,  পাহাড়ি বরফাচ্ছাদিত তেপান্তর যেন আপন কুহকময় ভাষায় ডাকতে থাকে তার রহস্য উদঘাটনের আহ্বান জানিয়ে । 


প্রথমেই দেখা মিলল একপাল বলগা হরিণের ,  মনের সুখে বরফ সরিয়ে ঘাস খেয়ে যাচ্ছে ,  কতক গুলোর মাথায় বেশ জাঁকালো ডালপালা মেলা শিঙের বাহার ।  

সম্মুখের পানে অবিরাম ছুটে চলেছি আমরা ,  দূর দিগন্তের কাছে এক জমাট বাঁধা ফিয়র্ডের কাছে পৌঁছে তবেই যাত্রাবিরতি ।  দুপুরের খাবারের পালা তখনই সাঙ্গ করতে হল ,  খাবার বলতে এক প্যাকেট প্রক্রিয়াজাত গুড়ো করা শস্যদানা আর মাংসের টুকরোর সাথে পরিমাণ মত  গরম জল মেশানো ,  তাতেই প্যাকেটের মধ্য থেকে একটা খিচুড়ি জাতীয় খুশবু ছড়িয়ে পড়ল ।  খেতে নেহাৎ মন্দ না  ,  কিন্তু নিতান্ত বাধ্য না হলে কেউ যে এটা একাধিকবার সহজে খাবে না তা বোঝা গেল । 


খাবারের জায়গার একেবারেই সাথে লাগানো তুষার মোড়া একটা কাঠের ভগ্নস্তূপ মত চোখে পড়ল ,  গাইডের কাছ থেকে জানা গেল প্রায় একশ বছরেরও বেশী সময় ধরে তা ব্যবহৃত হয়েছে শিকারিদের শীতকালীন আবাস হিসেবে ,  বছরের বেশ খানিকটা সময় তারা এখানে আস্তানা গাড়ত মেরুভালুক ,  মেরুশেয়ালসহ অন্যান্য প্রাণী শিকারের জন্য ,  ধন্য তাদের সাহস আর ধৈর্যশক্তি ।  কাঠের সেই ভগ্নস্তূপের কাছেই চোখে পড়ল বহু আকঙ্খিত আবছা কোন বিশাল চারপেয়ে জন্তুর ছাপ ,  যা ভেবেছি -  গাইড দেখেই জানাল মেরুভালুকের পায়ের ছাপ !  সম্ভবত আগের দিনের । 

পায়ের ছাপের মালিকের দুর্লভ দর্শন যেন মিলে সেই আশা করেই আবার যাত্রা শুরু , 

 খানিক পরেই জমাট বাঁধা দুধের মত ধবধবে সাদা এই সুবিশাল প্রান্তরে হঠাৎই এক কালো বিন্দু নজরে আসল ,  তীরবেগে চলার জন্য সম্মুখে দেখা সেই কালো বিন্দু ক্রমশ বড় হতে থাকে ।  অবশেষে সংকেত পাওয়া মাত্র থামলাম সবাই ।  বোঝা গেলে মেরু অঞ্চলের অন্যতম প্রধান বাসিন্দা সীলের দেখা পেয়েছি আমরা !  বেচারা তার গর্তের পাশে শুয়ে আরামে রোদের আমেজটুকু চর্বি থলথলে শরীরে ছড়িয়ে দিচ্ছিল ,  আমাদের অতি কাছে যাবার প্রবণতাকে উৎকট আপদ জ্ঞান করেই মনে হয় অনেক কষ্টে দুমড়ে মুচড়ে বিশাল শরীরটা নিয়ে সরু গর্তের মধ্যেই ভোজবাজির মত সেঁধিয়ে উধাও হয়ে গেল সে !  উল্লেখ্য ,  সীল উভচর স্তন্যপায়ী প্রাণী হওয়ায় কিছুক্ষণ পরপরই তার মুক্ত বাতাসে শ্বাস নিতে হয় ,  তখন সে তার নিজস্ব গর্ত দিয়ে উপরে উঠে আসে জীবনদায়ী অক্সিজেনের সন্ধানে ,  আর এই মাহেন্দ্রেক্ষণের অপেক্ষাতেই থাকে মেরুভালুক ,  অসতর্ক সীলের জীবন সাঙ্গ করে ভুড়িভোজের আশায় !  যে কারণে প্রত্যেক সীলেরই থাকে কয়েকটা করে গর্ত আর শ্বাস নেবার প্রয়োজনে ভেসে ওঠার সময় সে থাকে অতিমাত্রায় সতর্ক । 

 জানা গেলে যে কোন চলমান বস্তুকে সীল তার ২০০ মিটারের মধ্যে আসতে দেয় ,  তার পরপরই গর্তের নিরাপত্তায় সেধোয় প্রাণের মায়ায় ,  ঠিক যেমনটি করেছিল আমাদের ক্ষেত্রেও ।  সেটি ছিল এককালে সুমেরুতে এন্তার মিলতে থাকা রিঙ সীল ,  আজ মানুষের লোভের কারণে যারা টিকে থাকার লড়াইয়ে কোণঠাসা অস্তিত্বের প্রান্তসীমায় ।  
যাত্রা আবার শুরু  লক্ষ কোটি বছরের পুরনো ঠাণ্ডায় নীল হয়ে থাকা হিমবাহগুলোর উপর দিয়ে ।  এ যেন আরেক সাহারা ,  দিক কাল পাত্র শূন্য ,  চারিদিকেই অথৈ নির্জনতা ,  হয়তবা এটাই পৃথিবীর সবচেয়ে দূষণমুক্ত অঞ্চল ।  আর কত বর্ণের যে বরফ ! 


 এক জায়গায় ১০ মিটার উঁচু এক চকচকে বরফ দেয়ালে অন্তত দশটা ভিন্ন ভিন্ন রঙের বরফের স্ফটিকের সন্ধান পেলাম -  হালকা নিল ,  গাঢ় নীল থেকে সবুজ রঙের বরফ পর্যন্ত ,  যেমনটা থাকে রূপকথায় জাদুর রাজ্যে ! 

মায়াবী এই প্রান্তরের নানা চড়াই - উৎরাই পেরিয়ে এক জমে থাকা ফিয়র্ডের মাঝে দেখা হল নোঙ্গর ফেলা স্কুনার জাতীয় ছোট্ট জাহাজ কাম হোটেল নর্দান লাইট বা মেরু জ্যোতির সাথে ,  এখানেই আমাদের কফি পানের বিরতি ।  নর্দান লাইট গ্রীষ্মকালে পর্যটকদের নিয়ে পাল তুলে ঘুরে বেড়ায় এই তিমি আর সীলময় ফিয়র্ডে ,  আর শীতের শুরুতেই নোঙ্গর ফেলে গ্যাঁট হয়ে বসে থাকে জমাট বরফের মাঝে পরবর্তী বসন্ত পর্যন্ত ।  তখন সে অভিযাত্রীদের জন্য মাথা গোঁজার হোটেল হিসেবে কাজ করে । 



 ওখানেই দেখা মিলল একদল হাস্কি কুকুরের ,  যাদের বলা হয় সুমেরুর সত্যিকারের হিরো ,  যারা ইন্যূইটদের (  এস্কিমো )  স্লেজ টানা থেকে শুরু করে শিকার ,  পাহারা নানা কাজে ওতপ্রতো ভাবে জড়িয়ে আছে হাজার বছর ধরে ।  আমাদের সাথে দেখা হওয়া দলটিতে ছিল পনেরটি হাস্কি ,  প্রত্যেকের জন্য রয়েছে  আলাদা আলাদা নাম আর কাঠের এক ক্ষুদে বাক্স বাড়ী ,  সেই বাক্সের উপরে আবার তাদের নাম লেখা !  


কফিপানের মিনিট দশেকের বিরতির মাঝেই জমাট আপাত দৃষ্টিতে প্রাণশূন্য সেই প্রাণ শূন্য ফিয়র্ডের নানা প্রান্তে বেশকিছু কাল - ধুসর বিন্দুর সমাগম ঘটল ,  সবগুলো আবার গুটিগুটি ইতিউতি চলছে ।  বোঝা গেল সীলের দল রোদ পোয়াতে উঠে এসেছে ।  মাথার উপরে দিয়ে উড়ে যাচ্ছে বিভিন্ন ধরনের গাঙচিল ,  পেট্রেল ,  রেজরবিল ,  গিলেমটসহ নানা সামুদ্রিক পাখির ঝাক ,  বোঝা গেল আমাদের সেদিনের গন্তব্য স্পিটসবের্গেনের পূর্ব উপকূল সন্নিকটেই । 


এবার যাত্রাপথের সবচেয়ে বিপদসংকুল অংশে আমরা ,  দু পাশে মুখব্যাদান করে থাকা গিরিখাদ যার তলাটুকু পর্যন্ত দেখা যায় না এতই গভীর ,  এর মধ্যে সামনে পড়ল কয়েকশ মিটার প্রায় খাড়া উঠে যাওয়া এক বরফের ঢাল ,  দেখা মাত্রই যা পেরোনো অসম্ভব মনে হয় !  এর উপর দিয়েই আমাদের পেরোতে হবে স্নো মোবাইল দিয়ে ,  তবে জায়গাটি অতিমাত্রায় বিপদজনক বিধায় এরিক দিক নির্দেশনা দিয়ে দিল -  সবাই একে একে এ যাত্রা চেষ্টা করবে এই বাঁধা টপকানোর আর অতিরিক্ত যাত্রীদের সে স্বয়ং সাথে নিয়ে যাবে ।  এত ঝুট ঝামেলার মাঝে না গিয়ে সোজা সেই ঢালু পাহাড় বাওয়া শুরু করলাম ,  সে আরেক মহা ঝক্কির কাজ ,  খানিকটা এগোই ,  তো আবার পিছলে পিছিয়ে যায় ,  এর মাঝেই মুগ্ধ দৃষ্টিতে দেখি সহযাত্রীরা একে একে সেই কঠিন আরোহণকে সম্ভব করল ।  উপরে উঠেই দেহ মন প্রাণ আনন্দে শিহরিত হয়ে উঠল -  সামনে অল্প কয়েকশ মিটার বালির মত নরম চকচকে সফেদ তুষারের সমুদ্র ,  তার পরপরই অনেক দূর পর্যন্ত দৃষ্টি পেরিয়ে যায় দিগন্তের সীমা ,  কারণ সামনে উত্তর মহাসাগর ,  তার হিম শীতল নীল জল আমাদের আহ্বান জানাচ্ছে প্রকৃতির রূপ অবগাহনের ,  সামনের পাহাড় খাড়া ক্লিফ সৃষ্টি করে ঝাড়া নেমে গেছে মহাসাগরের স্পর্শে নিজের ধন্য করতে ,  ক্লিফের খাজে খাজে নানা জাতের সামুদ্রিক পাখির আবাসস্থল ও প্রজননক্ষেত্র । 
সেই ভুবন ভুলানো রূপে স্তভিত আমরা ,  কেমন এক ঘোরলাগা অবস্থা সকলেরই ।  লক্ষ্য করলাম অনেক নিচে ফিয়র্ড আর সাগরের সঙ্গম স্থলে বরফস্তর কোথায় কেমন পুরু তা স্পষ্ট বোঝা যাচ্ছে ,  আর সে অনুযায়ী তৈরি হয়েছে নানা রঙের বরফ ,  যাতে নীল রঙের প্রাধান্যই বেশী ,  যেন হেনরি মাতিসের আঁকা মহাবিশ্বের মত বিশাল এক ক্যানভাস আমাদের সামনে । 

খানিক আগের ফেলে আসা জাহাজ মেরু জ্যোতিকে এত উপর থেকে ক্ষুদে খেলনা মনে হচ্ছে !  এবার ফেরার পালা ,  প্রায় হাজার কিলোমিটার অতি বন্ধুর পথ পাড়ি দিলাম সেই দুর্গম দেশে মেরুভালুকের খোঁজে ,  সৌভাগ্য বা দুর্ভাগ্যবশত ভালুকের মুখোমুখি নাহলেও আফসোস নেই কোন ,  এরই মধ্যে যে মনের মুকুরে সঞ্চিত হয়ে গেছে হাজারো আমরণ  অবিস্মরণীয় অভিজ্ঞতা ।  -  -  -  তারেক অণু






প্রিয় মুখ ৪  –    ও ক্যাপ্টেন ,  মাই ক্যাপ্টেন




প্রিয় বিদ্রোহী কবি ওয়াল্ট হুইটম্যান  একটি কবিতা লিখেছিলেন ,   আব্রাহাম লিঙ্কনের মৃত্যুর পর তাকে উদ্দেশ্য করে ,   যার শিরোনাম ছিল  ও ক্যাপ্টেন ,  মাই ক্যাপ্টেন  ( কবিতাটি লেখার শেষে যোগ করে দিলাম )  এই শব্দগুলি আমার কানে আসলেই সবার আগে দুইটি মুখ মনের পর্দায় ভেসে ওঠে ,  যাদের আমার জীবনের কাপ্তান মনে হয় ,  আমার একার না ,  সমগ্র মানবজাতির ,  তারাই যেন সত্যিকারের কাণ্ডারি ,  ঘোর তমনিশা পেরিয়ে মানবসমাজকে নিয়ে যান তারা আলো ভরা গন্তব্যের দিকে ।  
সেই দুই আলোর পথযাত্রীর সাথে ব্যক্তিগত কিছু কাকতালীয় ঘটনা মিলে গেছে জীবন পথের বাঁকে ,  তাদের জীবদ্দশায়ই পৃথিবীর একবারেই ভিন্ন প্রান্তে অবস্থিত তাদের স্বদেশভূমিতে পদার্পণের দুর্লভ সৌভাগ্য হয়েছে ,  সামনাসামনি দেখা হবার সুযোগও ছিল ,  তাদের বয়স তখন আশি পেরিয়েছে ।  কিন্তু সেই পর্যায়ে ভাবলাম -  উনাদের সামনাসামনি দেখার চেয়ে তাদের আদর্শ ,  জীবনকাহিনী ,  আমার সাথী হোক ।   তাদের তারুন্যময় প্রতিচ্ছবিই থাকুক হৃদি মাঝারে ।  
 তাদের একজনকে সারা বিশ্ব মহান নেতা হিসেবে শ্রদ্ধা করে ,  বিশ্বের সব দেশেই তাকে মানুষের মুক্তির দূত হিসেবে গণ্য করা হয় ,  ধরা হয় অবিসংবাদিত রাষ্ট্রপতি হিসেবে ,  নাম তার নেলসন ম্যান্ডেলা ।  দক্ষিণ আফ্রিকার জন্ম নেওয়া একজন বিশ্বমানব ।  
 আরেকজনকে  স্বয়ং ম্যান্ডেলা অভিহিত করে থাকেন মাই প্রেসিডেন্ট বলে !   কে সেই ব্যক্তি যাকে পৃথিবীর তাবৎ গণমানুষের নেতাও নিজের সর্বোচ্চ শ্রদ্ধা সন্মানের স্থানে বসান ?  নাম তার ফিদেল ক্যাস্ত্রো ,  সাম্যবাদী বিপ্লবের প্রতীক আরেক বিশ্বমানব ।  
ভিডিওটি অবশ্যই দেখতেই হবে !  
ফিদেলের প্রতি আমার শ্রদ্ধা বহুগুণ বেড়েছে কিউবা ভ্রমণ করে নয় ,  আসলে ল্যাতিন আমেরিকার অন্যান্য কিছু দেশ দেখার সুবাদে ,  মূলত তার পাশেরই দেশ মেক্সিকো যথেচ্ছ ঘুরে বেড়ানোর সুবাদে ।  মেক্সিকোতে চার দশকের বেশী একই সরকার ছিল ,  আর্থিক দিক থেকে বিশ্বের সবচেয়ে ধনী লোকটি সেই দেশেরই ,  অথচ দারিদ্রের প্রবল করাঘাত এবং মানবতার পরাজয় সেখানে দেখবেন প্রায় সবখানেই ।  প্রত্যন্ত গ্রামেও প্রতিটি স্পিডব্রেকারে গাড়ী থামানোর সময়  স্থানীয় শিশুদের দল ঘিরে ধরেছে আমাদের ,  মাথার কলার ঝাঁকা ,  হাতে আম বা ভুট্টা ,  স্কুলে যাওয়া দূরে থাকে দুই বেলা অন্ন জুটে না নিয়মিত ।  মানুষ লড়ে চলে প্রতি মুহূর্ত একটু খাবার ,  একটু আশ্রয়ের জন্য ।  এক অশীতিপর ফেরিওয়ালার কাছ থেকে কিছু মায়ান শো -  পিস কেনার পর জিজ্ঞাসা করেছিলাম সরকার থেকে এই বুড়ো বয়সে সে কি সাহায্য পেয়ে থাকে ?  আমার প্রশ্ন বুঝতে না পেরে সেই দাদুভাই ফ্যাল ফ্যাল করে চেয়েছিল ।  সাথের বন্ধুরা বলেছিল -  এইটা মেক্সিকো ,  ফিনল্যান্ড বা কিউবা না !  
কিউবার অভিজ্ঞতা নিয়ে লেখায় একজন পাঠক বলেছিলেন -  কিউবায় পথশিশু নেই ,  এই একটা অর্জনের জন্য আমি তাদের সরকারের সমস্ত দোষ ক্ষমা করতে রাজি আছি ।   কথাটি ছিল খুবই মূল্যবান ,  তথাকথিৎ তৃতীয় বিশ্বের যে কোন দেশেই এর তাৎপর্য বোঝা যাবার কথা ।  
কিউবার ঘোড়ার পিঠে চড়ে উপত্যকা বিহারে চলেছি ,  সাথে এক সদালাপী বেলজিয়ান বলে বসল -  কিউবার খুবই সুন্দর দেশে ,  মানুষেরাও ভাল কিন্তু এদের সবার হয়ে সিদ্ধান্ত নেয় এক ফিদেল ,  সেখানেই যত সমস্যা !   চোখ পাকিয়ে মুখে হাসি নিয়ে বলেছিলাম  –  ইতিহাস পড়া থাকলে তোমার জানা থাকার কথা মাত্র ৫ দশক আগে কিউবা কি রকম দেশ ছিল আর আজ সেখানে বিশ্বের সেরা শিক্ষা এবং চিকিৎসা নিশ্চিত হয়েছে প্রতিটি মানুষের জন্য ,  সমগ্র আমেরিকার সবচেয়ে নিরাপদ মেট্রোপলিস হাভানা ,  এই সমস্ত কি কোন অর্জনই না !  আর এক ফিদেল এবং তার রাজনৈতিক সাথীরা যদি পশ্চিমা বিশ্বের ক্রমাগত হামলা এবং বিরুদ্ধতার মুখেও দেশকে এইভাবে এগিয়ে নিয়ে যায় তারপরও তোমরা এক মানবাধিকারের কথা বলে আর অন্য কিছুই সাদা চোখে দেখতে চাও না !   (  খুব বলতে ইচ্ছে করছিল আজ সবাই হিটলারের ৬ মিলিয়ন ইহুদীর নিধনযজ্ঞের কথা বলে ,  কিন্তু ভুলে গেছে বেলিজিয়ানরা ২ মিলিয়ন কালো মানুষকে নির্মম খুন করেছিল কঙ্গো এবং জায়ারেতে ।   )  আর তোমার নিশ্চয়ই চোখে পড়েছে কিউবার মানুষ তাদের রাজনীতি নিয়ে যতটা উদ্বিগ্ন তার চেয়ে অনেক অনেক বেশী অসন্তুষ্ট যুক্তরাষ্ট্র কতৃক অন্যায় ভাবে আরোপিত একপেশে বাণিজ্যিক নিষেধাজ্ঞার জন্য ,  এই নিষেধাজ্ঞা না থাকলে ৫ দশকে কিউবার অর্থনৈতিক দিক দিয়ে কি পরিমাণ অগ্রসর হত একটু মাথা খাটিয়ে বুঝে নিও !  
গত কয়েক দশক ধরেই বিশ্বের জীবিত শ্রেষ্ঠ লেখকের মর্যাদা পেয়ে আসছেন গ্যাব্রিয়েল গার্সিয়া মার্কেজ ,  সারা বিশ্বের পাঠক সমাজ অধীর হয়ে অপেক্ষা করে তার পরবর্তী লেখা প্রকাশের ,  যেমন আমরা চাতকের মত অপেক্ষায় আছি তার আত্মজীবনীর ২য় খণ্ডের জন্য ।  অবাক হয়ে দেখি ,  জানি ,  শুনি -  মার্কেজ তার লেখাগুলো প্রকাশের আগে ফিদেলকে দিয়ে পড়িয়ে নেন ,  তারমতে ফিদেল বিশ্বের শ্রেষ্ঠপাঠকদের এবং সম্পাদকদের একজন ,  যে কিনা স্বয়ং মার্কেজের কাহিনী বর্ণনে কোন দুর্বলতা থাকলে তা বুঝে লেখককে জানাতে পারবেন !  এরপরে ফিদেলের সাহিত্যজ্ঞান এবং চর্চা নিয়ে আর কিছু বলার থাকে না ।   শুধু আফসোস উনি আমাদের জন্য কিছু কলাম বাদে সাহিত্যনির্ভর লেখা উপহার দেন না ।  ইস ,  যদি কমপক্ষে আত্মজীবনীটাও লিখে যেতেন !  
 যদিও এই দিক দিয়ে ম্যান্ডেলা আমাদের সম্পূর্ণ বঞ্চিত করেন নি ,  লং ওয়াক টু ফ্রিডম নামের এক আপন বৈশিষ্ট্যে উজ্জল আত্মকথা উপহার দিয়েছেন আমাদের ,  নিয়ে গেছেন শৈশবের খোলা প্রান্তরের স্মৃতি থেকে ঝাঁঝালো তারুণ্যে ,  কারাগারের প্রকোষ্ঠ থেকে মুক্তির পায়রার ডানায় চেপে বিশ্ব দরবারে ।  
কেপ টাউনের টেবিল মাউন্টেনে আরোহণ করে নির্নিমেষে চেয়ে থেকেছি মহাসাগরের মাঝে দুষ্ট ক্ষত চিহ্ন ,  এককালের কুখ্যাত কারাগার ,  রোবেন আইল্যান্ডের দিকে ,  যেখান থেকে  বছরের পর বছর নেলসন ম্যান্ডেলা দূরের এই পর্বতের দিকে তাকিয়েই খুঁজে ফিরেছেন স্বদেশভূমিকে ।  জানতেন তিনি ,  ঐ যে আমার দেশ ,  ফিরবই আমি একদিন ,  এক নতুন সময়কে সাথী করে ।  

ফিরলেনও ,  দীর্ঘ ২৭ বছর কারাগারের প্রকোষ্ঠে থেকে ,  সারা বিশ্বের মানুষের আশাকে যথাযোগ্য মূল্য দিয়ে মাথা উঁচু করে মুক্ত স্বাধীন মানুষ হিসেবে মুক্ত স্বাধীন দক্ষিণ আফ্রিকায় ।  রাষ্ট্রপতি নির্বাচিত হলেন জনগণের ভালবাসায়  (  অথচ তাহকে ভয়াবহ সন্ত্রাসী হিসেবে জেলে পোরা হয়েছিল )  ,  অথচ যারা তার জীবনের সেই স্বর্ণালী সময়গুলো আঁধারময় করে রেখেছিল ,  তাদের বিরুদ্ধে কোন প্রতিশোধই নিলেন না !  একটি বারও বজ্রকণ্ঠে হুংকার দিলেন না আফ্রিকার সিংহপুরুষ ,  শুধু সংযত ভাবে বললেন জাতিকে নতুন দিগন্তের দিকে নিয়ে যেতে হবে সবাই মিলেই ,  হিংসা - দ্বেষ - প্রতিহিংসা ভুলে ।  এই সাউথ আফ্রিকার মাটিতেই মহাত্মায় পরিণত হয়ে ওঠা ব্যারিস্টার মোহনলাল করমচাঁদ গান্ধী বেঁচে থাকলে নিশ্চয়ই স্মিত হাস্যে বলতেন -  আমার স্বদেশ আমার আদর্শ গ্রহণ না করুক ,  অন্তত যে লাল শুষ্ক মাটির দেশে আমি শান্তির বাণী প্রথম ছড়ানো শুরু করেছিলাম ,  সেখানের অন্তত একজন মানুষ আমার মর্যাদা রাখল ।  
শান্তিবাদী হিসেবে ম্যান্ডেলার কীর্তি সর্বজন বিদিত হলেও বহুলাংশেই ভুলে থাকা হয় ফিদেলের ভূমিকা ।  অস্ত্র হাতে এই তরুণ আইনজীবী গেরিলাযুদ্ধের মাধ্যমে স্বদেশের স্বৈরাচারকে উৎখাত করেছিলেন ,  কিন্তু তাকে প্রথমেই বলা হয়েছিল একনায়ক বাতিস্তাকে গুপ্তহত্যার ব্যাপারে স্রেফ মত দিতে ।  দ্ব্যর্থহীন ভাবে ফিদেল বলেছিলেন -  গুপ্তহত্যা কোন সমাধান নয় ,  এতে রাষ্ট্রের কোন কল্যাণ হবে না ।  আরেকটি ছোট  (   !   )  উদারহণ -  নামে -  বেনামে আজ পর্যন্ত সি আই এ কতৃক প্রায় সাড়ে ছয়শ বার ফিদেলের জীবনের উপর হামলা করা হয়েছে ,  অদ্ভুত সব উপায়ে ।  এর বদলা নিতে কি আজ পর্যন্ত কিউবার কোন সংস্থা ,  কোন নাগরিক একটিবারও কোন হামলা চালিয়েছে মার্কিন কোন স্থাপনায় ,  বা তাদের দেশে !  এমন তো না এটা অসম্ভব ,  কিন্তু ফিদেল এড়িয়ে চলেছেন এমন সংঘাতের পথ সর্বদাই ,   এর চেয়ে বড় শান্তির দূত আর কবে দেখবে মানববিশ্ব !  
দুর্বল নন তিনি ,  কেনিডির সময় মার্কিন বাহিনী নির্লজ্জ আক্রমণ চালালে সারা বিশ্বকে অবাক করে তাদের যুদ্ধে হারিয়ে ,  যুদ্ধবন্দীদের আবার যথাযোগ্য মর্যাদা দিয়ে ফেরতও পাঠিয়েছেন ,  বুঝিয়ে দিয়েছেন -  আমরা ভদ্রলোক ,  কিন্তু আমার ভদ্রতাকে দুর্বলতা মনে করে অপমান করতে এস না ।   
 আবার একই ফিদেল বিশ্বের নানা দেশের মুক্তিকামী আন্দোলনে পাঠিয়েছেন সশস্ত্র সৈন্য ।  কেবলমাত্র আদর্শগত কারণে  ,  একই সীমান্ত না থাকা শর্তেও অন্য দেশের স্বাধীনতার জন্য ,  বিশেষত হাজার মাইল দূরের অন্য মহাদেশ আফ্রিকার নানা দেশে কিউবার সৈন্যরা রক্ত বিসর্জন দিয়ে যে নজির স্থাপন করেছে এর তুলনা মানব ইতিহাসে আর নেই  ,  চে গ্যেভারা স্বয়ং যুদ্ধ করেছেন কঙ্গোতে ,  ছিলেন মিশর ,  আলজেরিয়া ,  তাঞ্জানিয়াসহ নানা দেশের মুক্তিকামী নেতাদের সাথে ,  তাদের স্বাধিকারের লড়াইয়ে ।  কিংবদন্তীর গায়ক হ্যারি বেলাফন্টে তো তাইই বলেছেন কিউবার অবদান ছাড়া বর্তমানের আফ্রিকা হতে পারত সম্পূর্ণ অন্য ধরনের ,  বিশেষ করে অ্যাঙ্গোলা হয়ত উপনিবেশই থেকে যেত ।    (  উল্টোটাই হয়েছে এবং হচ্ছে সবসময় -  এককালে মঙ্গোলরা আধা বিশ্ব কচুকাটা করেছে ,  আরব ,  ইউরোপিয়ান ,  তুর্কিশ কারা করে নি জবরদখল !  এখনো মার্কিনরা তাদের তথাকথিত সুসভ্য বন্ধু ন্যাটোর সাথে মিলিয়ে একের পর এক নির্লজ্জ আক্রমণ চালিয়েই যাচ্ছে অন্য দেশে )  
এই জন্যই কি ফিদেলের প্রতি ম্যান্ডেলার এই শ্রদ্ধার্ঘ্য ?  তাকে কারাগার থেকে মুক্ত করতে ,  দক্ষিণ আফ্রিকায় বর্ণবাদের অবসান ঘটাতে ,  মানুষের মুক্তির প্রতি কিউবা এবং ফিদেলের নিরবিচ্ছিন্ন সহযোগিতা কি তাকে উদ্বুদ্ধ করেছে ফিদেলকে সর্বসমক্ষে মাই প্রেসিডেন্ট বলার জন্য ?   নাকি এর পিছনে আছে আরো অনেক গুরুত্বপূর্ণ ঘটনা ও ত্যাগ ,  যা আমরা জানব না তাদের জীবিতাবস্থায় !      

জোহান্সবার্গের যে কারাগারে ম্যান্ডেলা তার মালির জীবন শুরু করেছিলেন তা অবলোকনের সৌভাগ্য হয়েছিল বছর দুই আগে ,  অবাক হয়ে ভেবেছি অনেকবার কি পরিমাণ দৃঢ় চেতা হলে একজন মানুষ এমন সংগ্রামী হতে পারে !   ইস্পাতের চেয়েও কঠিন তার স্নায়ু ,  নাহলে এই একাকীত্বেই পাগল হয়ে যাবার কথা সাধারণ মানুষের ।  প্রহসনের বিচারে দীর্ঘ জেল হয়েছিল ফিদেলেরও ,  তার জীবনের সেটিই ছিল অধ্যয়নের  সুবর্ণ সময় ,  দিনে ষোল থেকে আঠারো ঘণ্টা বই পড়ে কাটাতেন তিনি ,  এখন দুষ্টুমি ভরা হাসি দিয়ে বলেন -  এমন আর কোনদিনই পড়া হল না !  পরবর্তীতে মেক্সিকোতে নির্বাসনে পাঠানো হয় ফিদেল  ও রাউল সহ অন্যান্য কয়জন কিউবান বিপ্লবের স্বপ্নদ্রষ্টাকে ।   পরবর্তীতে ফিদেল এবং ম্যান্ডেলার  ভাষণ নিয়ে একটি পুস্তিকা প্রকাশিত হয় How far we slaves have come !  নামে ।  
এখানে একটি কথা প্রাসঙ্গিক হবে বলেই উল্লেখ করছি -  অনেকেই আমাকে বলেছেন কিউবার সমাজ ব্যবস্থা যদি এতই ভাল হবে তাহলে দুই মিলিয়ন কিউবান ফ্লোরিডাতে থাকে কেন ?  কেন তারা জীবনের ঝুঁকি নিয়ে হাঙর ভরা সমুদ্র পাড়ি দিয়ে অবৈধ পথে পাড়ি জমায় যুক্তরাষ্ট্রে ?   এখানে আমাদের অবশ্যই মনে রাখতে হবে ,  মার্কিন যুক্তরাষ্ট্রের কাছে কিউবা একটি জুজুর মত ভয়াবহ ব্যধির নাম ,  যেখানের সবকিছুই ভয়ংকর ,  সেই সমাজ ব্যবস্থা ভাঙ্গার বিস্তর অপচেষ্টা তারা চালিয়েই যাচ্ছে গত ৫ দশক ধরে  (  যাতে দেশটি ফিদেলপূর্ব কিউবায় মানে আমেরিকার তাঁবেদার উপনিবেশে পরিণত হয় )   ,  যার অন্যতম প্রচেষ্টা -  কিউবার যে কোন নাগরিক ফ্লোরিডার মাটিতে পৌঁছাতে পারলেই যুক্তরাষ্ট্রে বসবাসের যোগ্যতা অর্জন করবে ।  এখন বলুন গত বছর কেন ডিভি লটারি থেকে বাংলাদেশে থেকে ৭৭ লক্ষ আবেদন গেল ?  নিশ্চয়ই উন্নততর জীবনের আশায় !  আমরা মিডিয়ার কল্যাণে আদম ব্যাপারিদের শিকার হতভাগ্য বাংলাদেশীদের কথা শুনি যারা গল্পের মাসুদ রানাকে হার মানিয়ে প্রতি পদে মৃত্যুর ঝুঁকি নিয়ে সাহার মরুভূমি পায়ে হেঁটে পাড়ি দেয় একদিন যে করেই হোক পশ্চিমা কোন দেশে যাব এই আশায় ।   এখন বলুন ,  যদি মার্কিন সরকার এই সিদ্ধান্ত নেয় যে বাংলাদেশের যে কোন নাগরিক বৈধ বা অবৈধ ,  যে পথেই হোক যুক্তরাষ্ট্রে পৌঁছাতে পারলেই সেই দেশে বসবাসের সুযোগ পাবে তাহলে কত কোটি মানুষ সেখানে যাবে আগামী বছর !  কেবল নিজের দেশ নয় -  ভারত হোক ,  চীন হোক ,  মিশর হোক ,  হোক রাশিয়া -  এমন সুযোগ পেলে আমেরিকার তথাকথিত চাকচিক্যময় নিরাপদ জীবনের খোঁজে যাবে না কে ?  দোষ কেবল কিউবানদের !  কারণ তারা সমাজতন্ত্রের চর্চা করে ! 
 কি হবে এই দুই মহামানবের প্রস্থানের পর তাদের স্বদেশ ভূমির ?  দক্ষিণ আফ্রিকা সমগ্র আফ্রিকা মহাদেশের অন্যতম ধনী দেশ হলেও আজও তা আটকা পড়া আছে দুর্নীতি ,  সন্ত্রাস ,  বর্ণ বৈষম্যের ফাঁদে  (  অদ্ভুত ভাবে এবার সেই বৈষম্য তৈরি করেছে কালোরাই ,  বিশেষত কিছু গোত্র ,  যেমন জুলু ,  যারা হতে চায় সর্বময় ক্ষমতার একচ্ছত্র অধিকারী )  ।  অন্যদিকে কিউবাতে তৈরি হয় নি দক্ষ তরুণ নেতা যারা এগিয়ে নিয়ে যাবে দেশকে প্রবল পরাক্রান্ত শত্রুকে উপেক্ষা করে ,  ইতিমধ্যেই পুঁজিবাদের প্রতিযোগিতা লেগেছে সেখানের শহরে -  বন্দরে ,  অনেকেই চাইছে আদর্শ বিকিয়ে হলেও একটি গাড়ী মালিক হতে ,  আমেরিকায় থিতু হতে ।   তাহলে কি বৃথা যাবে এই দীর্ঘ সংগ্রাম ?  কোনদিনই না ,  বিশ্বের কোথাও না কোথাও  মানুষ জেগে উঠবেই ফিদেলের দ্রোহের মন্ত্রে ,  ম্যান্ডেলার অবিচল সংগ্রামে নিজেদের অধিকার আদায় করে নিতে ,  আধুনিক প্রভুদের হাত থেকে ।  
প্রিয় লেখক বিভূতিভূষণ বন্দোপাধ্যায় তার এক উপন্যাসে লিখেছিলেন -  জগতের সকল নিঃস্বার্থ নির্মৎসর লোক পরস্পরের স্বগোত্র -  তা সে লোক গঙ্গাতীরে নবদ্বীপের আকাশেই প্রথম দিনের আলো দেখুন কিংবা দেখুন কপিলাবস্তু বা প্যালেস্টাইন বা আসিসির উপরকার ইতালীর ইন্দ্রনীল আকাশের তলে ।     এই জন্যই ক্যারিবিয় দ্বীপে জন্ম নেওয়া ফিদেল ভাই হয়ে যায় আফ্রিকার দক্ষিণের ঊষর ভূমিতে জন্ম নেওয়া ম্যান্ডেলার ,  তাদের ভাতৃত্ব ,  বন্ধুত্ব ,  সংগ্রাম অব্যাহত থাকে ।  ক্রমাগত বাড়তে থাকে তাদের অনুসারীদের সংখ্যা ,  যারা স্বপ্ন দেখে শ্রেণী এবং বর্ণ বৈষম্যহীন সমাজ গঠনের ,  তাদের মিছিলে যোগ দেবার জন্য বাংলাদেশের পদ্মার তীরে বেড়ে ওঠা এক কিশোর বিস্ময়ভরা চোখে এগিয়ে আসে ,  শ্রদ্ধাবনত অস্ফুট কণ্ঠে বলে যায় -  ও ক্যাপ্টেন ,  মাই ক্যাপ্টেন ।  ।  

O Captain !  My Captain !  
1
O CAPTAIN !  my Captain !  our fearful trip is done;	
The ship has weather ’ d every rack ,  the prize we sought is won;	 
The port is near ,  the bells I hear ,  the people all exulting , 	 
While follow eyes the steady keel ,  the vessel grim and daring : 	 
    But O heart !  heart !  heart ! 	         5
      O the bleeding drops of red , 
        Where on the deck my Captain lies , 	 
          Fallen cold and dead . 	 
2
O Captain !  my Captain !  rise up and hear the bells;	 
Rise up — for you the flag is flung — for you the bugle trills;	  10
For you bouquets and ribbon ’ d wreaths — for you the shores a - crowding;	 
For you they call ,  the swaying mass ,  their eager faces turning;	 
    Here Captain !  dear father ! 	 
      This arm beneath your head;
        It is some dream that on the deck , 	  15
          You ’ ve fallen cold and dead . 	 
3
My Captain does not answer ,  his lips are pale and still;	 
My father does not feel my arm ,  he has no pulse nor will;	 
The ship is anchor ’ d safe and sound ,  its voyage closed and done;	 
From fearful trip ,  the victor ship ,  comes in with object won;	  20
    Exult ,  O shores ,  and ring ,  O bells ! 	 
      But I ,  with mournful tread , 
        Walk the deck my Captain lies , 	 
          Fallen cold and dead . 	
  (   ব্যবহৃত আলোকচিত্রগুলো নেট থেকে সংগৃহীত ।  
লেখাটি আমাদের প্রিয় ইতিহাসবিদ ষষ্ঠ পান্ডবের জন্য ।  ভালো থাকুন পাণ্ডবদা ,  নিত্য নতুন লেখা দিয়ে আমাদের সুযোগ দিন আপনার জ্ঞানের রাজ্যে প্রবেশের ।   ) 
প্রিয়মুখ - ৩ ,  এডমণ্ড হিলারী
প্রিয় মুখ - ২ ,  জেরাল্ড ডারেল
প্রিয় মুখ - ১ ,  জেন গুডাল






উত্তর মেরুর যাত্রী



প্রাইমারী স্কুলে পড়ার সময় পৃথিবীর দুর্গম সব স্থানে দুঃসাহসী অভিযাত্রীদের সাড়া জাগানো ভ্রমণকাহিনী নিয়ে সংকলিত মনমুগ্ধকর এক বই আমাদের পারিবারিক পাঠাগারে স্থান পায় ,  এতদিন পড়ে সেই চমৎকার বইটির নাম আর খেয়াল নেই ,  কিন্তু প্রথম অধ্যায়টির নাম মনে হলে এখনো মনের অজান্তেই শিহরণ বোধ করি  ‘ দুধের মত দেশের খোঁজে ’  ।  গ্রীনল্যান্ড আর তার উত্তরে হাজার হাজার মাইল বিস্তৃত দুধ সাদা প্রান্তর নিয়ে মনকাড়া বর্ণনা ,  আর সেই বিস্তীর্ণ প্রান্তরের কেন্দ্রবিন্দুতে আছে চির রহস্যে মোড়া ,  শত শত বছর ধরে অ্যাডভেঞ্চারপিপাসুদের আকর্ষণ ভৌগোলিক উত্তর মেরু ।  সেই প্রথম সুমেরু ,  আর্কটিক তুন্দ্রা ,  সেখানকার প্রাণিজগৎ আর অধিবাসীদের সাথে পরিচয় । 
আরো অনেক পরে ,  কলেজে পড়ার সময় একদিন হঠাৎ দেখি বসার ঘরে বরফ ,  পেঙ্গুইন আর সীলদের ছবি নিয়ে ছাপানো দারুণ এক ক্যালেন্ডার ,  বাহ  !  কোন বিদেশী কোম্পানির বুঝি ?  না ,  এতো আমাদের দেশি কোম্পানি -  জি কিউ গ্রুপ ।  চমকের উপর আরো চমক ,  ছবির ফটোগ্রাফারও আমাদের দেশী -  ইনাম আল হক !  সম্ভবত প্রথম বাংলাদেশী হিসেবে অ্যাণ্টার্কটিকা ঘুরে এসেছেন ।  যাচ্চলে ,  গেল তো স্বপ্নটা ভেঙ্গে !  সেই কবে থেকে দিবারাত্রি স্বপ্ন দেখছি -  অ্যাণ্টার্কটিকা যাব ,  সুমেরু - কুমেরুতে পা রাখব ,  উঠব এভারেস্টের চূড়োয় ,  সবই করব প্রথম বাংলাদেশী হিসেবে  ( বাচ্চাবেলার রহস্যে আকুল হওয়া আর বুকে কাঁপন তোলা সোনালী স্বপ্নগুলো যেমন হয় আর কি !  )  যাক গে ,  কি আর করা !  তবে দারুণ খুশীও হলাম এই খবরে ,  ঘরকুনো বাঙ্গালীর অপবাদ খানিকটা হলেও তো ঘুচল ।  আনন্দ আরো দ্বিগুণ হল যখন জানলাম এই ইনাম আল হক দৈনিক জনকণ্ঠে প্রকাশিত  ‘ হারিয়ে যাচ্ছে পাখি ”  কলামের ফটোগ্রাফার ।  চারপাশের চেনা - অচেনা পাখির কি দারুণ ছবিই না তুলেন উনি !  পাখি দেখা আমার একেবারে ছোট্টবেলার শখ ,  ওনার তোলা ছবি দেখেই কত পাখি চিনতে শিখেছি । 
 কলেজে পড়া অবস্থাতেই কজন বন্ধু মিলে সেই সব খবরের কাগজের কাটিং এক করে রাজশাহী বিশ্ব - বিদ্যালয়ে  ‘ পাখির জন্য ভালবাসা ”  শিরোনামে এক ছোট প্রদর্শনীর আয়োজন করেছিলাম ।   এইচ ,  এস ,  সির পর ঢাকা আসলাম  টোফেল করতে আর যেহেতু মহাকাশবিজ্ঞান নিয়ে পড়তে চাই তাই দেশের বাহির যেতে হবে এমন একটা লক্ষ্য কাজ করছিল মাথায় ।  এভাবেই পরিচয় মহাকাল মিলন ভাই আর বাংলাদেশ অ্যাসট্রোনমিকাল এসোসিয়েশনের সাথে ।  এলিফেনট রোডের অফিসে জমত দারুণ সব আড্ডা ,  এমনই এক পাঠ চক্রে দেখা চিরতরুণ ইনাম ভাইয়ের সাথে । 
 প্রথমেই অভিযোগ করলাম প্রথম বাংলাদেশী হিসেবে অ্যাণ্টার্কটিকা যাবার স্বপ্নটা ভেস্তে দেওয়ার জন্য ,  উনি তো হেসেই খুন ।  বললেন ,  অ্যাণ্টার্কটিকায় এতো মানুষ গিয়েছে যে এখন আর দেশের পক্ষে প্রথম এটা কোন আবেদনই রাখে না ,  আর আমি গেছি তো কি হয়েছে ,  আপনি যাবেন আপনার জন্য ,  নিজের উপভোগের জন্য ।  তাইতো !  সহজ ,  সরল ব্যাখ্যায় আশেপাশের চিরচেনা পৃথিবীর অনেক কিছুই বদলে দেন ইনাম ভাই ।  পাখি দেখা আর ভ্রমণের তীব্র নেশায় সখ্য ক্রমশই বাড়তে থাকে ইনাম ভাই সহ বাংলাদেশ বার্ড ক্লাবের সবার সাথে ।  সোনালী উতল সময়ের উচ্ছ্বাসে ভাসিয়ে নেওয়া আবেগময়ী দিনগুলোতে আমরা গিয়েছি সুনামগঞ্জের হাওরে ,  গাইবান্ধা ,  সিরাজগঞ্জের যমুনার কাদা থিকথিকে চরে (  যেখানে কেবল জলচর পাখিদের পায়ের ছাপ ,  মানুষের পদচিহ্ন প্রথম এঁকে দিই আমরাই  )  ,  রাজশাহীতে পদ্মার পলিদ্বীপে ,  নিঝুম দ্বীপ ,  ভোলা হয়ে বঙ্গোপসাগরে ,  ফরিদপুর ,  মাদারীপুরের জনবিরল বিলগুলোতে ,  পরবর্তীতে শীত - গ্রীষ্মের স্ক্যান্ডিনেভিয়ায় নিশীথ সূর্যের নরওয়ে ,  সুইডেন ,  ফিনল্যান্ডে ।  আর পৃথিবীর শীর্ষ বিন্দু উত্তর মেরুতে ,  সেই কাহিনীই বলব আপনাদের আজ । 
গত কয়েক বছর ধরে লেখাপড়ার  কারণে আছি হাজার হ্রদের দেশ ফিনল্যান্ডে ।  ফিনল্যান্ড বিশ্বের উত্তরতম দে
শগুলোর একটি সেই সাথে শীতলতমগুলোরও ।  ২০০৫ সালের গ্রীষ্মে ইনাম ভাই যখন নিছকই ভ্রমণ আর পাখি পর্যবেক্ষণের জন্য ফিনল্যান্ডে এলেন ,  দুজন মিলে গ্রীষ্মের অবারিত সূর্যের স্ক্যান্ডিনেভিয়ার বিভিন্ন বন ,  হ্রদ আর দুর্গম সব জলাভূমি ঘুরতে ঘুরতে মনে হল এত উত্তরেই যখন আছি ,  ঠাণ্ডার সাথে মোটামুটি একটা সখ্য   হয়েই গেছে বিশ্বের সর্ব উত্তরে একবার ঝুকি নিয়ে একবার ঘুরেই আসি না কেন ।  সর্ব উত্তর মানে ৯০ ডিগ্রি উত্তর ,  রহস্যের আঁকর ,  চিরদুর্গম সুমেরু !  ! 
পরিকল্পনা হল যত তাড়াতাড়ি সম্ভব আমার উত্তর মেরু যাব ,  এই প্রতিশ্রুতি নিয়েই ইনাম ভাই দেশে ফিরলেন ।  কিন্তু কাজে নামতেই বোঝা গেল ভবি এত সহজেই ভোলবার নয় ,  উত্তর মেরু যাওয়া স্বাভাবিক কারণেই অত্যন্ত ব্যয়বহুল ।  গুটিকয়েক কোম্পানি প্রতি বছর এপ্রিলে অ্যাডভেঞ্চারপ্রিয় ভ্রমণপিপাসুদের নিয়ে যায় ,  আর সেই খরচটাও আকাশছোঁয়া ।  কেবল মেরুতে দুদণ্ড দাঁড়াবার জন্য বারো থেকে পনের হাজার ইউরো ,  বাংলাদেশী টাকায় প্রায় ১৫ লাখ টাকা ,  তার উপর বিমানের টিকিট ,  ঠাণ্ডার পোশাক ,  বিশেষ জুতোসহ অন্যান্য আনুষাঙ্গিক খরচ তো আছেই  !  মরার উপর খাড়ার ঘার মত ২০০৭ সালেই রাশিয়ান হেলিকপ্টার কোম্পানিগুলো খরচ অনেক বাড়িয়ে দিল ,  প্রায় দ্বিগুণ !  ফলশ্রুতিতে খরচ একলাফে দাঁড়ালো প্রায় ২০ হাজার ইউরোতে ।  উত্তর মেরু যাবার সম্ভাবনা যখন সুদূর পরাহত তখনই খোঁজ মিলল নর্থ পোল ম্যারাথনের ।  এই প্রতিষ্ঠানটি কয়েক বছর ধরে বিশ্বের সর্ব উত্তরের শীতলতম ম্যারাথনের আয়োজন করে থাকে যা এক সাথে বিশ্বে সবচেয়ে কঠিন ও ব্যয়বহুল ম্যারাথনও  !  ম্যারাথন হয় বেস ক্যাম্প বার্নেও তে যা সুমেরু বিন্দু থেকে মাত্র ৫০ কিলোমিটার দূরে ।  ম্যারাথনের পরে তারা প্রতিযোগীদের হেলিকপ্টারে করে মেরুতে নিয়ে যাবে !  নর্থ পোল ম্যারাথনের খরচ ছিল জনপ্রতি ৯৩০০ ইউরো  ( বর্তমানে ১২ , ০০০ ইউরো )  ,  যা টাকার অঙ্কে অনেক বড় হলেও অন্যান্য অনেক কোম্পানির তুলনায় ছিল বেশ খানিকটা কম )  ।  কিন্তু মূল শর্ত ছিল ম্যারাথনের ৪২ , ১৯৫ কিমি (  ২৬ , ২ মাইল )  অবশ্যই অতিক্রম করতে হবে ।  ইনাম ভাই আর আমি তো একপায়ে খাড়া ।  ম্যারাথন করতে যতই কষ্ট হোক অবশ্যই করব  ( জীবনের প্রথম ম্যারাথন ,  তাও বিশ্বের সবচেয়ে কঠিন )  ,  তাতেও যদি সুমেরু যেতে পারি ,  কেন নয় ?  যদিও সেই খরচটুকুর জন্য অনেক কাঠখড় পোড়াতে হয়েছে  ( পুরোটাই নিজেদের পকেট থেকে ,  তাও আমার বড় ভাই  তানভির অপু আমাদের দুইজনের মেরু অভিযানের প্রায় সমস্ত পোশাক স্পন্সর করেছিল )  । 
অবশেষে ২০০৭ - এর ২ এপ্রিল নরওয়ের রাজধানী অসলোতে শুরু হল আমাদের মেরু অভিযান ,  ইনাম ভাই একদিন আগেই ঢাকা থেকে চলে এসেছিলেন ,  আমি আসলাম হেলসিংকি থেকে ।  সেই দিনই রওনা দিলাম আমাদের গ্রহের সর্ব উত্তরের জনবসতি স্পিটসবের্গেনের  উদ্দেশ্যে ।  ৭৮ ডিগ্রী ল্যাটিচিউডে অবস্থিত এই দ্বীপপুঞ্জ বিশ্বের বুকে এক প্রাকৃতিক বিস্ময় ।  প্রায় আয়ারল্যান্ডের সমআয়তনের এই পর্বত আর হিমবাহময় ভূখণ্ডে মানব সন্তানের সংখ্যা মাত্র হাজারখানেক হলেও বিশ্বের অন্যতম বৃহৎ এবং বিরল স্থলচর শ্বাপদ শ্বেত ভালুকের সংখ্যা প্রায় চার হাজার  !  এখান থেকে আমাদের গন্তব্য ক্যাম্প বার্নেও যা ৮৯ ডিগ্রী উত্তরে অবস্থিত ।  যাবার একমাত্র ঊপায় ছিল সোভিয়েত আমলের তৈরি আন্তনোভ বিমান যা ভাসমান বরফপিণ্ডে অবতরণ ও সেখানে থেকে উড়তে সক্ষম । 
সুমেরুকে বলা হয় পৃথিবীর সবচেয়ে ঠাণ্ডা মরুভূমি ,  চমকে উঠবার মতই কথা ।  উত্তর মহাসাগরে ভাসমান এই বিশাল বরফ প্রান্তর যা হয়ত স্থান বিশেষে মিটারখানিকও পুরু নয় ,  নিচেই বহমান প্রাণপ্রাচুর্যে ভরপুর হিমশীতল উত্তর মহাসাগর ,  এখানে মরুভূমি !  বিশেষ করে জলের অভাব যেখানে একেবারেই নেই ।  যতদূর দৃষ্টি যায় কেবল একটায় রং দৃশ্যমান  –  সাদা  !  মাইলের পর মাইল বরফের স্তুপ ,  বিস্তীর্ণ সমতল ভূমি ,  আদিগন্ত ছোঁয়া সেই তেপান্তর কেবলই সাদা ।  আর গ্রীষ্মসূর্যের আবির্ভাবে সেই কিরণ আর বরফের সম্মিলিত ছটায় সানগ্লাস ছাড়া চোখ খোলায় এক বিষম দায় ।  ভুলটা ভাঙ্গালেন ইনাম ভাই ,  জানালেন মরুভূমি মানে যে জলের অভাব তা তো নয় বরং প্রাণের অভাব ,  প্রাণ না থাকলেই মরুভূমি ।  এমনকি মহাসাগরের মাঝেও মরুভূমি আছে !  কথাটা অক্ষরে অক্ষরে সত্যি ।  সারাদিন সূর্যের নিচে থেকে হাড়ে হাড়ে বুঝলাম কোন জীবনের চিহ্ন নেই একেবারেই ।  কোন প্রাণী ,  পাখি ,  কীট - পতঙ্গ ,  এমনকি একটা ঘাস ,  কিছুই না  !  মনের  অজান্তেই ভিতর থেকে শিউরে ওঠে ,  যদি কোন দুর্ঘটনা ঘটে ,  প্লেন ক্রাশ বা অন্য কিছু ,  সাক্ষাৎ মৃত্যু ।  এরচেয়ে ভয়াবহ সাহারা বা আটাকামা মরুভূমিতে আটকা পড়াও অনেক ভাল ,  সেখানে অন্তত ক্ষুদে পোকামাকড় থাকে ,  সেই সাথে হয়ত উটের কাফেলা ,  মরূদ্যান ,  নিদেন পক্ষে ক্যাকটাস ,  আর এখানে প্রাণ জিনিসটাই অনুপস্থিত । 
সুমেরুর যে জিনিসটাতে সবচেয়ে বেশী অভিভুত হয়েছি তা হল সেখানকার গ্রীষ্মের চিরসূর্য ।  বইয়ে তো সেই শিশুকাল থেকেই পড়ে আসছি আর্কটিকে সারা বছরের ছয় মাস দিন ,  ছয় মাস রাত ।  সূর্যোদয় ও সূর্যাস্ত হয় সারা বছরে মাত্র একবার করে ।  প্রকৃতির সেই অসাধারণ খেয়াল এবার চাক্ষুষ দেখলাম ,  সে এক আমরণ স্মরণীয় অভিজ্ঞতা ।  সূর্য দিগন্তের বেশ উপরে ,  তবে মাঝ আকাশ থেকে অনেক নিচে ,  চারিদিকে ঝকঝকে আলো ,  একবারে বাংলাদেশের বৈশাখের সূর্য ।  আলোর বন্যায় ভেসে যাচ্ছে চারিদিক ,  যদি না দুর্ঘটনাক্রমে কোন বেরসিক মেঘদল সূর্যদেবতাকে ঢাকার দুঃসাহসী প্রচেষ্টা না চালায় ।  আর সূর্য সে তো চতুর্দিকেই !  হ্যাঁ !  সময়ের সাথে সাথে পূর্ব - পশ্চিম - উত্তর - দক্ষিণ সবদিকেই সূর্য পরিভ্রমণ করছে ,  সে এক অবিশ্বাস্য ব্যপার ,  আর এমনটা আমরা দেখেছিলাম পুরো ৭২ ঘণ্টা ,  ৩ টি দিন আঁধার নামের কোন কিছু অস্তিত্ব ছিল না আমাদের জগতে বা মানসে । 
ক্যাম্প বার্নেও থেকে হেলিকপ্টারে ওঠার সাথেসাথে এক অজানা রোমাঞ্চে মন দুলে উঠল ।  অবশেষে মনের কোণে আশৈশব লালিত স্বপ্ন সত্যি হতে যাচ্ছে ,  আর ৩০ মিনিটের মধ্যেই আমরা পৌছে যাব আমাদের গ্রহের সর্ব উত্তরের প্রান্তসীমায় ।  সারা পৃথিবীর সমস্ত ভ্রমণপিপাসু আর রোমাঞ্চপ্রিয়দের কয়েকশ বছর ধরে সমান রকম রহস্যের হাতছানি
দিয়ে ডাকে উত্তর মেরু  (  জুল ভার্ণ তার বিশ্বখ্যাত কল্পনার ঝাপি খুলে ক্যাপ্টেন হ্যাটেরাসকে নিয়ে যান মেরু বিন্দুতে যেখানে ছিল এক সক্রিয় আগ্নেয়গিরি )  ।  মার্কিন ন্যাভাল কমান্ডার রবার্ট এডউইন পিয়েরি তার ইন্যুইট ( এস্কিমো )  সহযাত্রীদের নিয়ে সুমেরুতে পা রেখেছিলেন ১৯০৮ সালের ৬ এপ্রিল ,  সে তো প্রায় শতবর্ষ হতে চলল ,  তারপরও মেরুর প্রতি মানুষের সুতীব্র আকর্ষণ এখনো চরম ভাবে বিদ্যমান ।   ম্যারাথনের পরে রাশিয়ান MI - ৮ হেলিকপ্টারে  সওয়ার হয়ে আমাদের যাত্রা মেরু পানে ,  বিশ্বের সবপ্রান্তে থেকে আশা সহযাত্রীরা গাদাগাদি করে বসতেই কপ্টারের মোটর ঘোরা শুরু করল ,  এর মধ্যেই খোলা প্রান্তরের হাড় কাঁপানো ঠাণ্ডায় আমাদের অবস্থা ত্রিশঙ্কু  (  বাহিরে তাপমাত্রা হিমাঙ্কের নিচে ৩৫ ডিগ্রী সেলসিয়াস হলেও এই ফাকা তেপান্তরে তা অনুভূত হত মাইনাস ৬০ - এর মত ,  তখন তাও ভরা গ্রীষ্ম ,  চিন্তা করুন পূর্ণ শীতে !  !  )  ।  কপ্টারের ইঞ্জিন গরম হতে যে কয় মিনিট সময় লাগে তাতেই হাত - পায়ের আঙ্গুল জমে একেবারে বরফ হবার জোগাড় ।  সবাই সেই স্বল্প পরিসরেই হাত পা ঝাকিয়ে নানা রকম ম্যাসেজের মাধ্যমে রক্ত চলাচল অব্যাহত রাখতেই অস্থির ,  সে এক অকথ্য দুরাবস্থা ।  যাক সে কথা -  ইঞ্জিন গরম হবার সাথে সাথেই কপ্টারের ভিতরের তাপমাত্রা স্বাভাবিক হবার সাথে সাথেই সবার মাঝে স্বস্তি ফিরে এল ।  
বরফাচ্ছাদিত প্রান্তরের অল্প ওপর দিয়েই উড়তে থাকল হেলিকপ্টার ।  বিশাল সফেদ এই ক্যানভাসের উপর দিয়ে আধা ঘণ্টার ভ্রমণ শেষে যখন আমাদের আধুনিক রথ থামল তখন পাইলট রুমের জি পি এস - এ বলছে আমাদের অবস্থান অক্ষাংশ ৮৯ ডিগ্রী ৫৯ , ৯৭৬ মিনিট ,  অর্থাৎ মেরু বিন্দু থেকে আমরা মাত্র কয়েক মিটার দূরে ,  কিন্তু এমনটা বেশীক্ষণ থাকবে না ,  এর বরফপ্রান্তর জলের ওপর ভাসমান বিধায় বরফস্তরটি সর্বদাই অবস্থান পরিবর্তনশীল ,  এখন যেখানে আসছে ,  হয়ত মিনিট পনের পরেই মেরুবিন্দু উপরের বরফখণ্ড সরে যাবে মিটার কয়েক ডানে বা বামে  !  একে একে মোহাবিষ্টের মত কপ্টার থেকে বাহির হয়ে চির বরফের রাজ্যে পদচিহ্ন একে দিলাম সবাই ,  নিশিতে পাওয়া মানুষের মত গেলাম আরো কয়েক মিটার উত্তরে ,  এই গ্রহে কেবল মাত্র দুইটি মেরু -  সুমেরু ও কুমেরু ,  আর আমরা এখন সুমেরুতে  !  !  !  অবশেষে ২০০৭ সালের ৮ এপ্রিল ,  রবিবার ,  বাংলাদেশ সময় সন্ধ্যা ৬ , ১৫ ,  গ্রিনিচ সময় দুপুর ১২ , ১৫তে আমরা দুই বঙ্গসন্তান আমাদের গন্তব্য ৯০ ডিগ্রী উত্তরে পৌছালাম ,  উড়ল সেখানে প্রথম বারের মত লাল - সবুজ পতাকা ।  এখন পর্যন্ত বাংলাদেশেই প্রায় জীবনের পুরোটা কাটিয়েছি আমি এবং ইনাম ভাই ,  নিরক্ষরেখার কাছেই অবস্থিত আমাদের দেশের উপর দিয়েই চলে গেছে কর্কটক্রান্তি ,  চিরসূর্যের দেশের মানুষ ,  আর আজ কোন অজানা দুর্দম আকর্ষণে হাজির হয়েছি এই বরফ রাজ্যে !  এই অনন্য অনুভূতি  অসাধারন অনুভূতি প্রকাশের ভাষা আমার জানা নেই ,  তাই সে কল্পনার ভার পাঠকের উপরেই ন্যস্ত থাকল । 
সহযাত্রীদের মাঝে ইতিমধ্যেই নানান ভঙ্গিমায় ছবি তোলার হিড়িক পড়ে গেছে ,  কে কার জাতীয় পতাকা নিয়ে কত বিচিত্র ভঙ্গীতে ছবি তুলতে পারে তার এক মজার প্রদর্শনী ।  এর মধ্যে সবাইকে টেক্কা দিল মালয়ী বন্ধু  সিউ কং ,  ঐ প্রবল হাড় জমানো ঠাণ্ডার মাঝেই শরীরে এক চিলতে আণ্ডারওয়্যার রেখে সব কাপড় খুলে ফেলে মালয়েশিয়ার পতাকা নিয়ে ছবি তুলতে তুলতে বলল -  আমার স্ত্রীকে দেখাতে হবে কি না যে আমি এক শক্তিশালী পুরুষ !  এর মধ্যে সবচেয়ে  সরগোলকারী আর প্রাণপ্রাচুর্যে ভরপুর মেক্সিকান রবার্ট হাতে ক্যামেরা তুলে দিয়ে বলল ঠিক মেরুতে চুমু খাচ্ছি এমন অবস্থার একটা ছবি তুলে দেও না Amigo  !  এই মজার অনুরোধই বা ফেলি কি করে ।   কয়েকজন আবার বোতলে করে মেরুর বরফ নিয়ে নিল ,  আজীবনের স্মারক হিসেবে দেশে নিয়ে যাবার জন্য ,  কিন্তু সে বরফ তো যাত্রা পথেই গলে জল হয়ে যাবে ,  তখন  !  গম্ভীর মুখে তাদের জবাব -  বাড়ি যেয়েই বোতল ফ্রিজে রেখে দিব ,  ব্যস জল জমে আবার বরফ ! 
তখন তাপমাত্রা মাইনাস ৩৩ ডিগ্রী সেলসিয়াস ,  মেরু প্রদেশের এই এক বিশেষত্ব এখানে আবহাওয়ার পরিবর্তন হয় খুব দ্রুত ,  তা ও ভাল আমাদের কোন ব্লিজার্ডের  (  মেরু ঝড় )  মুখোমুখি হতে হয় নি ।  ছবি তোলার পালা সাঙ্গ করে শেষবারের মত চাইলাম এই প্রাকৃতিক বিস্ময়ের দিকে ,  সুমেরুর চিরসূর্য আমাদের  সর্বক্ষণের সঙ্গী ।  সহযাত্রীদের দেখি বিচ্ছিন্ন ভাবে বিভিন্ন দিকে ছড়িয়ে ছিটিয়ে মেরুটাকে উপভোগের চেষ্টায় মশগুল ।  দূর থেকে দেখি ক্যামেরা হাতে দৃঢ় ভঙ্গীতে হেটে যাচ্ছেন ইনাম ভাই ,  কাছে যেতেই আবেগভরা কণ্ঠে বলে উঠলেন -  ভাবতে পারেন এই জায়গাটি আমাদের এত দিন দেখা হয় নি ,  হয়ত এটা না দেখেই মারা যেতে পারতাম ।  অবশেষে পাইলটের তাড়া খেয়ে কপ্টারে চাপলাম সবাই ,  রোটর ঘোরা শুরু করল ধীরে ধীরে অবিরাম গতিতে ,  আমরা প্রত্যেকেই শেষ বারের মত জানালায় মুখ চেপে শেষ দৃষ্টি বোলালাম এই  মোহময় কুহক ডাকা বরফ প্রান্তরে ।  এবং জানি শেষ পর্যন্ত একটাই চিন্তা কাজ করছিল সবার মনে ,  আবার ফিরে আসব জীবনের কোন প্রান্তে এই ভয়ংকর সুন্দর চিরবন্ধুর অথচ আকর্ষণী ৯০ ডিগ্রী উত্তরে ।  আবার সেই সাথে মনের গহনে উঁকি দিচ্ছে ৯০ ডিগ্রী দক্ষিণে যাবার সুতীব্র ইচ্ছাটাও  ! 

ছবি :  


 

 

 

 

 








		পোপের দেশ ভ্যাটিকান সিটি



বিশ্বের সবচেয়ে ক্ষুদ্রতম স্বায়ত্বশাসিত দেশ ভ্যাটিকান সিটি আয়তনে মাত্র এক বর্গ কিলোমিটারের চেয়ে কম হলেও এর প্রতাপ দৌর্দন্ড ।  বিশ্বের নানা প্রান্তের শতকোটি ধর্মপ্রাণ ক্যাথলিক নিবিড় পর্যবেক্ষণে রাখে এই ক্ষুদে ভূখণ্ডটিকে ,  এখানেই যে বাস করেন তাদের ধর্মের জীবিত সবচেয়ে সন্মানিত ব্যক্তি পোপ !  যার মুখ নিঃসৃত বাণী বিশ্বাসীদের কাছে ধর্মসৃষ্ট ঈশ্বরের অমোঘ বাণীর মতই পবিত্র ।  সেই সাথে বিশ্বের অন্যতম সমৃদ্ধ জাদুঘর ,  যা বিশ্বের সেরা সব চিত্রকর্ম আর ভাস্কর্যের সম্ভার ,  বিশ্বের ২য় বৃহত্তম গির্জা ,  উচ্চতম গম্বুজ আর বিশ্বের সুন্দরতম ছাদ সিস্টেইন চ্যাপেল -  এইসবই একসাথে ভ্যাটিকান সিটিকে পরিণত করেছে ভ্রমণপিপাসুদের আকর্ষণের প্রাণকেন্দ্রে ।  চলুন বন্ধুরা ,  ঘুরে আসি এই স্বর্গীয় ,  অপার্থিব ,  অনন্য ,  অসাধারণ ,  অতুলনীয় সৌন্দর্যময় শিল্পকলার প্রাণকেন্দ্র পোপের দেশ ভ্যাটিকান সিটি থেকে । 

প্রাণসঞ্চালনকারী নদী টিবের অধ্যুষিত রোম মহানগরীর মাঝেই ভ্যাটিকান সিটির অবস্থান ।  রোম ভ্রমণের এক ফাঁকে এক রৌদ্রকরোজ্জল দিনে টিবের পার হয়ে দাঁড়ালাম ভ্যাটিকান সিটির সীমানা প্রাচীরের সামনে । 

 সেই উঁচু দেয়াল ধরে এগোতে এগোতে দেখা পেলাম হাজার হাজার দর্শনার্থীর ,  যারা কাকভোর থেকে অপেক্ষারত ভ্যাটিকান জাদুঘরের মূল দরজায় ।  বিশ্বের অন্যতম সমৃদ্ধশালী ও বৃহত্তম জাদুঘরটি দেখার রোমাঞ্চ সবার চোখে - মুখে ।  খুব আস্তে আস্তে এগোচ্ছে লাইন ,  দেরী করে আসার খেসারত দিতে হল হাজার দুই দর্শনার্থীর পিছনে দাড়িয়ে !  বেশ খানিকক্ষণ পরে ১৫ ইউরোর টিকিট কেটে নিরাপত্তার ঝামেলা শেষ করে প্রবেশ করলাম পৃথিবীর ক্ষুদ্রত্তম দেশটাতে । 


গাইড বই থেকে আগেই জেনে নিয়েছি ভ্যাটিকান সিটির জাদুঘর এতই বিশাল আর এর সংগ্রহশালা এত রকমারি জিনিসে পরিপূর্ণ যে সমস্ত সংগ্রহ দূরে থাক ,  বিশেষ ভাবে অতি বিখ্যাত নিদর্শনগুলোও একদিনে দেখা সম্ভব নয় !  তাই প্রথম থেকেই মোটামুটি ঠিক করা ছিল কোন কোন জায়গা আর অমূল্য শিল্পকলাগুলো প্রধানত দেখতে চাই - ই চাই ,  সেই সাথে সাথে পথের মাঝে যা দেখা হবে তা বাড়তি পাওনা ।  

প্রথমেই এক চিলতে সবুজ চত্বর ,  এর পরপরই মর্মর প্রাসাদের সমাহার ।  ভ্যাটিকান জাদুঘর মূলত কয়েকটি ভাগে বিভক্ত ,  যেমন মিশরীয় সংগ্রহ ,  ইৎরুস্কান সংগ্রহ ,  বোর্গিয়া ডিপার্টমেন্ট ,  রোমান চিত্রকলা ,  রাফায়েল কামরা ,  সিস্টেইন চ্যাপেল ।  তাই চাহিদা অনুযায়ী পথ খুজে নিতে হয় পথ নির্দেশক দেখে । 

প্রথমেই সূর্য দেবতা অ্যাপোলোর ভাস্কর্য স্বাগত জানায় সকলকে ,  এরপর ঢুকে পড়ি রোমানদের তৈরি পশু পাখির শ্বেত - পাথরের ভাস্কর্যের সংগ্রহশালায় ।  এ এক অন্যন্য জগৎ ,  চারপাশের নিখুত প্রাণীমূর্তিগুলো যেন হঠাৎ কোন অভিশাপে পাথর হয়ে যাওয়া প্রাণ ,  অপেক্ষায় আছে জীয়ন কাঠির ছোঁয়ায় ফের জেগে উঠবার ।  তাদের পশমগুলো পর্যন্ত পাথর কুঁদে তৈরি করা হয়েছে অমানুষিক দক্ষতায় ,  অপরিসীম মমতায় ,  নিপুন হাতে । 

সময়ের স্বল্পতা বিধায় অনেক কষ্টে হাটা ধরলাম অন্য সংগ্রহশালার দিকে ।  মিশরীয় সংগ্রহশালার মূল আকর্ষণ হাজার হাজার বছর আগের মিশরীয় মমি !  এর পরে একের পর এক অমূল্য শিল্পকলায় থরে থরে সাজানো গ্যালারীগুলো ,  মাইলের পর মাইলে চলে গেছে ।  কোনটাতে ট্রাপেস্ট্রির বিশ্ব সেরা সংগ্রহ ,  কোনটাই ফ্রেসকো ,  কোনটাতে প্রাচীন ম্যাপের আদলে পেইন্টিং এর ছড়াছড়ি ।  এ এক আচ্ছা ফ্যাসাদ !  এমন অদ্ভুত মধুর সমস্যায় পড়িনি কখনো ,  কোনটা ফেলে কোনটা দেখব । 

চিত্রকর্ম আর সুনিপুণ হাতের সূক্ষ কাজ ,  হাজার হাজার অবিশ্বাস্য রকমের জীবন্ত ভাস্কর্যগুলো যে পথের দু ধারেই শুধু সাজানো তা তো নয় -  মেঝেগুলোও একেকটা দেখার মত ,  আকর্ষণীয় সব নকশা ,  নানা ধাঁচে বহু বর্ণের মোজাইকে তৈরি ।  কিন্তু এখানেই শেষ নয় ,  মেঝের চেয়ে লক্ষগুণ ঝামেলা তৈরি করল ছাদগুলো ,  মাইলের পর মাইল নিরবিচ্ছিন্ন ভাবে চলে যাওয়া কোনও ছাদের মনে হয় এক মিলিমিটার জায়গাও বাদ রাখেন নি ইতালিয়ান চিত্রকরেরা ।  এঁকে গেছেন একের পর এক অত্যাশ্চর্য পেইন্টিং ।  চারিদিকে জীবনের উজ্জল আলো ছড়ানো ভ্যাটিকানের এই জাদুঘরের তুলনা শুধু সে নিজেই । 


 তার উপর আছে হাজার হাজার দর্শনার্থীর ভিড় ,  কোথাও সুস্থির হয়ে দুদণ্ড দাড়িয়ে শিল্প উপভোগের যো নেই ,  কেবল গুটি গুটি পায়ে সামনের দিকে এগোনো ।  তাই বলছি এ কি আজব সমস্যা ,  দেখার আনন্দে মন কানায় কানায় পরিপূর্ণ ,  আবার খুঁটিয়ে উপভোগের সম্ভাবনায় গুঁড়ে বালি ।  এ যেন শাঁখের করাত ,  যা মনে করিয়ে দেয় রবার্ট ফ্রস্টের কবিতা - 
Heaven gives its glimpses only to those
Not in position to look too close . 

 এভাবেই সৌন্দর্য সুধা উপভোগ করতে করতে কখন যে ভুবন বিখ্যাত রাফায়েলের কামরাগুলোতে  নিজের অজান্তেই অনুপ্রবেশ করে ফেলেছি বলতে পারি না !  বাম পাশের দেয়ালে চোখ পড়তেই টনক নড়ল -  প্রিয় চিত্রকর রাফায়েলের বিশ্বখ্যাত স্কুল অফ এথেন্স আমার চোখের সামনে !  ! 

বিশাল সেই ক্যানভাস থেকে একে একে খুজে বাহির করলাম সক্রেটিস ,  প্লেটো ,  টলেমী ,  পিথাগোরাস ,  অ্যারিষ্টটল ,  লিওনার্দো দ্য ভিঞ্চি ,  মাইকেল এঞ্জেলো ,  ইউক্লিড ,  আলেকজান্ডার ,  হিরোডটাস ,  জোরোয়াস্টার এবং একমাত্র নারী সদস্য বিদুষী গণিতবিদ হাইপেশিয়া সহ স্বয়ং রাফায়েলকে যিনি পরিচিত ছিলেন মরণশীল ঈশ্বর বলে !  এই বিশেষ চিত্রকর্মটি রাফায়েল এমন ভাবে নীল - সাদা আকাশের ব্যাকগ্রাউন্ড দিয়ে একেছিলেন যেন দর্শনার্থীর কাছে মনে হয় সে নিজেই এথেন্সের সেই জ্ঞানসভায় উপস্থিত আছে ।  কৌতূহলী দৃষ্টি মেলে শ্রদ্ধাবনত মস্তকে দেখছে চিরঅমর মহাজ্ঞানীদের সেই মিলনসভা ।  তৎকালীন পোপ ২য় জুলিয়াসের এই আবাসকক্ষগুলোর দেয়াল জুড়ে রাফায়েল একের পর এক অসাধারণ চিত্রকর্ম উপহার দিয়ে গেছেন আমাদের ।  বিশ্ব নিঃসন্দেহে তার কাছে আরও অগণিত অমর সৃষ্টি পেত যদি না অকাল মৃত্যু ১৫২০ সালে মাত্র ৩৭ বছর বয়সে ছিনিয়ে নিয়ে যেত এই মরণশীল ঈশ্বরকে ।  উল্লেখ্য ,  তিনি সে যুগের অন্যতম সেরা স্থপতি ও নকশাবিদও ছিলেন ,  সেই সাথে সম্ভবত পৃথিবীর প্রথম দিককার একজন প্রত্নতত্ত্ববিদ ! 
এরপরের গন্তব্য ভুবননন্দিত সিস্টেইন চ্যাপেল !  বিশ্বের সর্বকালের সর্বশ্রেষ্ঠ ভাস্কর ,  রেনেসাঁ যুগের অন্যতম সেরা স্থপতি ,  কবি ,  নকশাবিদ মাইকেল এঞ্জেলো যে গুটিকয় অমর অনন্যসাধারণ চিত্রকর্মের মাধ্যমে নিজেকে সর্বকালের অন্যতম সেরা চিত্রকরের মর্যাদায় আসীন করেছেন তার মধ্যে সবচেয়ে বিখ্যাত এই  সিস্টেইন চ্যাপেল ।  অনেক শিল্পসমালোচকদের চোখে সিস্টেইন চ্যাপেলই বিশ্বের সবচেয়ে বিখ্যাত শিল্পকর্ম আর সেই সাথে অবধারিত ভাবেই এটা পৃথিবীর সবচেয়ে সুন্দর সিলিং বা ছাদ ।  কারণ ,  এই সুবিশাল চিত্রকর্মটি মাইকেল এঞ্জেলো এঁকেছেন চ্যাপেলের ছাদে ,  এক হাতে চার বছর ধরে ,  উল্টো ভাবে উপুড় হয়ে অপরিসীম যন্ত্রণা সহ্য করে আমাদের এই বিস্ময় উপহার দেবার জন্য ।  এই বিভিন্ন ভাগে পেইন্টিং দিয়ে বর্ণনা করা হয়েছে বাইবেলের নানা অধ্যায় -   ঈশ্বরের আলো ও অন্ধকারকে আলাদা করা ,  আদমের সৃষ্টি ,  তারপর ইভ ,  পরবর্তীতে তাদের স্বর্গ থেকে বিতাড়ন ,  নূহের বন্যা ও পর্যায়ক্রমে অন্যান্য ঘটনা । 

১৫০৮ থেকে ১৫১২ সাল ,  মাত্র চার বছরে এই প্রায় অসম্ভব কাজটি তিনি সম্ভব করেন মাত্রাতিরিক্ত নিপুণ হাতে ,  যা অবলোকন করে নিজের অজান্তেই শ্রদ্ধায় এর স্রষ্টার প্রতি মাথা নিচু হয়ে যায় দর্শনার্থীদের এবং ঘাড় ব্যাথা হয় সকলেরই ।  অথচ এর জন্য প্রতিশ্রুত পারিশ্রমিকের কিছুই পান নি তিনি পোপের বদখেয়ালে !  উল্লেখ্য ,  শতাব্দীর পর শতাব্দী  ধরে জমে থাকা ধুলোয় প্রায় অস্পষ্ট হয়ে যাওয়া ছাদ থেকে বর্তমান প্রযুক্তির সাহায্যে প্রায় এক দশক ধরে স্তরের পর স্তর ধুলোবালি পরিষ্কার করে নতুন জীবন দান করা হয় ১৯৯৪ সালে ।  নতুন পোপ নির্বাচনের সময় এই বিশাল ঘরটিতেই রুদ্ধদার নির্বাচন চলে ।  এর চারিদিকের দেয়ালে বত্তিচেলি ,  রাফায়েলসহ ভুবনবিখ্যাত নানা চিত্রকরের অপূর্ব সব কাজ ,  কিন্তু সত্যি কথায় সিস্টেইন চ্যাপেলের অনন্য সৌন্দর্যের সামনে ম্লান হয়ে যায় অন্যান্য সব কিছুই । 

এর সভা কক্ষেরই বেদীর দেয়াল জুড়ে আছে মাইকেল এঞ্জেলোর আরেক অমর সৃষ্টি বিশাল চিত্রকর্ম দ্য লাস্ট জাজমেন্ট বা শেষ বিচার !  সিস্টেইন চ্যাপেল তৈরির তিন দশক পরে এই বিশাল ফ্রেসকো তৈরির কাজে হাত দেন মাইকেল এঞ্জেলো ,  শেষ করেন নয় বছরে !  এইখানে তার অনন্য তুলির  সাহায্যে বর্ণনা করা হয়েছে ধর্মগ্রন্থের মতে অবিশ্বাসীদের পরকালের শাস্তিপূর্ণ জীবন ।  দ্য লাস্ট জাজমেন্টের উচ্চতা ৪৫ ফিট আর প্রস্থ প্রায় ৪০ ফিট ,  আশাকরি পাঠক এই পরিমাপ থেকে এর বিশালতার কিছুটা আন্দাজ পাবেন । 

 দ্য লাস্ট জাজমেন্ট আঁকার পরে তা দর্শনে অবিশ্বাসীদের  শাস্তির চিত্র অনেককেই আতঙ্কিত করলেও যথেষ্ট মনোপীড়ার কারণ হয়ে দাড়িয়ে ছিল তা তৎকালীন পোপসহ রক্ষনশীল সমাজের ।  জানা যায় ,  পোপের আদেশে নগ্ন মানবদেহের স্থান বিশেষে আব্রুর ব্যবস্থাও করা হয়ে ছিল ।  কিন্তু সিস্টেইন চ্যাপেলের সাথে সাথে দ্য লাস্ট জাজমেন্টের পরিষ্কার ও মূল রঙ পুনরুদ্ধার প্রক্রিয়াও চলে এবং বর্তমানে দর্শকেরা একে আদিরূপে দেখার সৌভাগ্য পান ।  যদিও এখানে ছবি তোলা নিষেধ ,  তারপরও রক্ষীদের নজর এড়িয়ে সবাইই ব্যস্ত কিভাবে ফ্রেমবন্দী করা যায় এই অপার বিস্ময়ের আধারগুলোকে ।  শুধু বলতে চাই ,  সিস্টেইন চ্যাপেল ও দ্য লাস্ট জাজমেন্টের অপার্থিব ,  নিখুত ,  স্বর্গীয় ,  নয়নমনোহর সৌন্দর্য নিয়ে কোটি কোটি পাতার বই ছাপা হয়েছে আজ পর্যন্ত ,  তৈরি হয়েছে অসংখ্য তথ্যচিত্র ও চলচ্চিত্র ,  এবং তা অব্যাহত রবে বহুকাল ,  তাই এই নিয়ে আর বেশী আলোচনা এই ক্ষুদ্র পরিসরে না করি ,  তবে মনের গহনে অনেক দিন ধরেই ইউরোপে অবস্থানকালীন সময়েই সিস্টেইন চ্যাপেলের নিচে একবার হলেও দাঁড়ানোর যে সুপ্ত আকাঙ্ক্ষা ছিল তা পরিণতি পাওয়ায় যারপরনাই আনন্দিত হয়ে পা বাড়ালাম পরের গন্তব্যে -  ভ্যাটিকানের আরেক সম্পদ সেন্ট পিটারের ব্যাসিলিকা আর বার্নিনির চত্বর দেখতে ।  

সেন্ট পিটারের ব্যাসিলিকায় এক সাথে ষাট হাজার লোক অবস্থান করতে পারে ,  যা একে পরিণত করেছে বিশ্বের সবচেয়ে বেশী মানুষ ধারণ ক্ষমতা সম্পন্ন খ্রিষ্টান স্থাপত্যে এবং ক্যাথলিকদের কাছে এ এক অতি পবিত্র তীর্থস্থান ।  ভিতরে প্রবেশের জন্য তখন হাজার হাজার দর্শকের ভিড় ব্যাসিলিকার সামনের চত্বরে ।  পৃথিবীর অন্যতম নয়নাভিরাম এই চত্বরটির কাজ শুরু হয় ১৬৫৬ সালে ,  ভ্যাটিকানের বরপুত্র ,  রেনেসাঁ আমলের অন্যতম প্রতিভা বার্নিনির তত্ত্বাবধানে ।  প্রায় এক যুগ পরে শেষ হয় তার নির্মাণ কাজ ,  এই সুবিশাল চত্বরের ঠিক কেন্দ্রবিন্দুতে অবস্থান করছে দ্য উইটনেস নামের ৮৪ ফুট উচ্চতার এক ওবেলিস্ক স্তম্ভ ।  বিশ্বের ২য় উচ্চতম এই ওবেলিস্কটির উচ্চতা ভিত্তি থেকে ১৩০ ফিট !  মিশর থেকে প্রায় ২০০০ বছর আগে আনা এই স্তম্ভটির সাথে জড়িয়ে আছে ক্যালিগুলাসহ অন্যান্য ঐতিহাসিক সব চরিত্র ।  এর চত্বরে আরো স্থান পেয়েছে বার্নিনির নির্মিত এক বিশালাকার অনিন্দ্যসুন্দর ঝরনা যার নকশা তৈরি হয় ১৬১৩ সালে ,  এই স্ফটিক স্বচ্ছ জলধারা আজো পূর্ণ বেগে বহমান ।  চত্বরের অন্য পাশেই ভ্যাটিকানের সীমানা শেষ ,  শুরু রোম তথা ইতালি ! 

একটু ভালমত খেয়াল করলেই তৎকালীন বিশ্বের সবচেয়ে নামী স্থাপত্যকলার নিদর্শন এই ব্যসিলিকার এক প্রান্তে এই সুরম্য ব্যালকনি নজরে আসে ,  যার পিছনে ঝুলছে গাঢ় লাল রঙের পর্দা ।  জানা গেল ভ্যাটিকানের এক ও অদ্বিতীয় অধীশ্বর পোপ এই বারান্দাতেই দাড়িয়ে বিশ্বকে দর্শন দেন । 


নিরাপত্তার বেড়ী পার হতেই চোখে পড়ল বিচিত্র রঙ - চঙে পোশাক পরা সুইস গার্ডদের ,  ১৫০৬ সালে যাত্রা শুরু হওয়া ভ্যাটিকানের এই নিরাপত্তাবাহিনীর মূল দায়িত্ব পোপের নিরাপত্তাবিধান ,  আর এদের পোশাকের মূল নকশাবিদ -  মাইকেল এঞ্জেলো ! 

অবশেষে ঢোকার সুযোগ হল সেন্ট পিটার্স ব্যাসিলিকায় ।  বলা হয়ে থাকে যীশু খ্রিষ্টের সরাসরি ১২ জন শিষ্যের অন্যতম গালি থেকে আশা মাছ ধরে জীবিকা নির্বাহ করা ধীবর পিটার একসময় রোমে আসে এবং নিভৃতে তার বিশ্বাস প্রচার করতে থাকে ।  পরে ইতিহাসের সবচেয়ে কুখ্যাত অত্যাচারী রোমান সম্রাট নিরোর সময় পিটারকে উল্টো করে
ক্রুশবিদ্ধ করে হত্যা করা হয় ক্যালিগুলার সেই ওবেলিস্কের সামনে এবং অন্য অনেকের সাথেই তাকে গোর দেওয়া হয় সেই চত্বরেই যার উপরে দাড়িয়ে আজ এই বিশাল মর্যাদাপূর্ণ তীর্থস্থান ।  এর আকাশ ছোঁয়া প্রায় সাড়ে চারশ ফুট উচ্চতার গম্বুজটি বিশ্বের সবচেয়ে উঁচু গম্বুজ ,  যার ভিতরের ব্যস ৪৬৪ ফিট ১ ইঞ্চি !  এই আক্ষরিক অর্থেই চক্ষুচড়কগাছ করা গম্বুজ নির্মাণের মূল কৃতিত্ব দেওয়া হয় মাইকেল এঞ্জেলোকে । 
বিশ্বের সবচেয়ে ধনী এই ব্যাসিলিকা যে কতটা জাঁকজমকপূর্ণ ,  দেয়ালে দেয়ালে কতটা কারুকার্য ,  ছাদে শিল্পের সমারোহ আর কোণে কোণে কত বিখ্যাত শিল্পীর ভাস্কর্য আর শিল্পকর্মে পরিপূর্ণ তার আর নতুন করে ব্যাখ্যা  দেওয়ার কিছু নেই ।  ধারণা করা হয়  উপাসনার মূল বেদীর নিচেই সেন্ট পিটারের দেহাবশেষ সংরক্ষিত আছে ।  মনের মাঝে শুধুই মুগ্ধতার রেশ ,  একদিনে আর কতই বা দেখা যায় ! 

মনের আনন্দে পথহারা পথিকের মত উদভ্রান্ত ভাবে মূল দরজার দিকে এগোচ্ছি এমন সময় বাম দিকে দেখা পেলাম ভ্যাটিকান তথা বিশ্বের অন্যতম এক শিল্প সম্পদের -  মাইকেল এঞ্জেলোর পিয়েতা ! 

মেরীর কোলে পূর্ণ বয়স্ক যীশুর মৃতদেহ ,  কি অপূর্ব তাদের মুখমণ্ডলের অভিব্যক্তি ,  অজানা আবেগে উদ্ভাসিত !  মাত্র ২৫ বছর বয়সে মাইকেল এঞ্জেলো এই সাদা মার্বেলের ভাস্কর্যটি তৈরি করেন এবং এটিই তার খোদাই করা ভাস্কর্য যেখানে শিল্পী তার নাম খোদাই করে রেখেছেন সফেদ মার্বেলে ,  হাতুড়ি - ছেনি দিয়ে ,  কালের করাল গ্রাস থেকে অমর ,  অক্ষয় ,  অব্যয় করে ।  আর মেরীর আলখেল্লার কাপড়ে বাতাসের তৈরি ভাজ দেখে ভুলেই যেতে হয় এটা পাথরের ভাস্কর্য ,  মোম দিয়ে বানানো বলে ভ্রম হয় !  আরও কাছ থেকে দেখার ইচ্ছে ছিল শৈশবেই ভবেশ রায়ের বই পড়ে জানা এই অসীম স্নিগ্ধ ও অনন্য সুন্দর ভাস্কর্যটিকে ,  কিন্তু তা হবার জো নেই ।  কারণ ,  কয়েক দশক আগে এক বিকৃতমস্তিস্ক ধর্মান্ধ নিজেকে যীশু দাবি করে মেরীর মূর্তিতে হাতুড়ির আঘাত হেনে খানিকটা ক্ষতি সাধনে সক্ষম হয় !  এর পরপরই পিয়েতার স্থান হয় বুলেটপ্রুফ কাঁচের পিছনে ,  দর্শনার্থীদের থেকে বেশ কয়েক মিটার দূরে । 
পিয়েতা দর্শনের অপূর্ব সুখানুভূতি নিয়ে সেন্ট পিটার্স ব্যাসিলিকার মূল দরজায় দিয়ে বাহিরে আসা হল ,  সারাদিনের অবিরাম হাঁটাহাঁটির পর খানিকটে বিশ্রামের আশায় দাঁড়ালাম এর বাধানো সিঁড়িতে ।  তখনও হাজার পর্যটকের আনাগোনা চারিপাশে ,  সামনেই বার্নিনির বিশাল চত্বর ,  ক্যালিগুলার ওবেলিস্ক ।  আরও দূরে সূর্যদেব ডুবুডুবু করছে পশ্চিম দিগন্তে ,  তারই খানিকটা কমলা আভা   ভ্যাটিকান থেকে যেয়ে পড়েছে টিবেরের জলধারায় ।  এমন শান্ত স্নিগ্ধ নয়নমনোহর মুগ্ধতা নিয়েই বিদায় নিল জীবনের এক অসাধারণ স্মৃতিময় দিন ,  মনের মানসপটে তখনও চিরস্থায়ী ভাবে জ্বলজ্বল করছে সিস্টেইন চ্যাপেল ও অন্যান্য অমর শিল্পকর্মগুলো । 







কী করে ভ্রমণ করবেন  ?  



সচলায়তন এবং নানা খবরের কাগজে নিজের টুকটাক অনুল্লেখযোগ্য ভ্রমণ নিতান্তই নির্লজ্জ আত্মপ্রচারের জন্য প্রকাশ শুরু করার পর থেকেই আজ পর্যন্ত সবচেয়ে বেশী সংখ্যক পরামর্শ যে বিষয় নিয়ে লেখার জন্য পেয়েছি তা হচ্ছে ভ্রমণ শুরু করবেন কি করে  তার উপরে আলোকপাত করতে ।  আর যে প্রশ্নের সম্মুখীন হয়েছি তা হচ্ছে -  হৈ মিয়াঁ ,  এত এনার্জি ,  সময় আর টাকা আসে কোথা থেকে ?   অনেক সময়ই ভেবেছি কোন এক অবসরে গুছিয়ে লিখব এই নিয়ে ,  কিন্তু সেই অবসর আর মিলে না ,  ঘুরতে গেলে সেখানে ব্যস্ততা আরও বেশী !   তাই এই চটজলদি বিরতির মাঝেই জলবৎ তরলং করে একান্ত নিজের মত করেই বলি ব্যাপারখানা — 
 অবশ্য অনেক ভ্রমণবিদের পথপ্রদর্শকগ্রন্থ বিখ্যাত পরিব্রাজক রাহুল স্যাংকৃত্যায়নের ভবঘুরে শাস্ত্র পড়ে দেখতে পারেন ,  আমিও পড়েছি অনেক আগ্রহ নিয়ে ।    সেখানে ভবঘুরের হতে হলে প্রথমে ইচ্ছা ব্যতীত কোন কিছু প্রয়োজন নেই বলা হলেও পরে নানা অধ্যায়ে  যে সমস্ত গুণাবলী আয়ত্তে আনার সুপরামর্শ দেওয়া হয়েছে  (  সেলাই ,  রান্না ,  গান ,  নাচ ,  ভাষা শিক্ষা ,  কায়িক পরিশ্রমে অভ্যস্ত হওয়া ,  যে কোন পেশাকে স্বাগত জানানো )  সেগুলো যথার্থই পথচলার তাগিদে শেখা থাকা অতি অতি অত্যুত্তম ,  কিন্তু আমার মনে হল আরে ভাই ,  এতই যদি সকল কাজের কাজী হব তাহলে আর ভবঘুরে হওয়া কেন ?   রাহুল অবশ্য খাইশুইঘুরফির টাইপের ভবঘুরের কথা বলেন নি ,  বলেছেন গৌতম বুদ্ধ ,  চার্লস ডারউইন ,  কলম্বাস ধরনের ভবঘুরের কথা ,  কিন্তু সেরকম হওয়া কি আর রাস্তায় বেরোলেই হয় !   কাজেই দুনিয়া পরিবর্তনের আশাতে নয় ,  যুগের নায়ক হবার জন্যও নয় ,  কেবলই হয়ত নিজের উপভোগের জন্য কিভাবে ভ্রমণ করা যেতে পারে সেই নিয়ে একটুআধটু পাকনামি করি ,  চলুন মাঠে নামে যাক - 

ভ্রমণের মূল কথা ,  এক্কেবারে প্রথম শর্ত এবং সূত্র -   পথ চলার জন্য টান থাকতে হবে ,  সত্যিকারের ভালবাসার মত ,   পোড় খাওয়া সারেং - এর মনটা যেমন সমুদ্দুরে না ভাসলে  খাঁ খাঁ করে ,  তেমনটা আপনারও করলে বুঝবেন -  খবর আছে ,  পৃথিবী ডাকছে  ,  এখন ঝোলা  (  অধুনা ব্যাকপ্যাক )  কাঁধে নিয়ে বেরিয়ে পড়ার সময় ।   
কিন্তু কোথায় যাবেন ,  কেন যাবেন ,  কি দেখবেন ? 
এই উত্তর বাহির করতে হবে আপনার নিজেকেই ।   ছোট বেলায় এক মামা বলতেন ভাগ্নে -  পৃথিবী এক আজব জায়গা -  কেউ মদ বেঁচে দুধ খায় ,  আবার কেউ দুধ বেঁচে মদ খায় ।  কাজেই চাওয়া টা আপনার নিজের উপর ,  হতে পারে আপনি আমাদের ওডিনদার মত হিমালয় প্রেমিক -  পৃথিবীর সব জায়গার চেয়ে ভুটানের কমলা বাগিচাময় উপত্যকা আর তিব্বতের গুম্ফা আপনাকে বেশী টানে ,  হতে পারে আপনি সারা জীবনে একবার হলেও লাগ ভেগাসে যেয়ে ক্যাসিনো খেলতে চান ,  ফাহিম ভাইয়ের মত হয়ত আমাজনের বৃষ্টি অরণ্য আপনাকে সবচেয়ে বেশী আকৃষ্ট করে ,  অথবা ধু গো দার মত মিউনিখের অক্টোবর ফেস্ট ,  আবার হয়ত তারেক অণু এবং সবজান্তার মত জীবনে একটাই লক্ষ্য আছে আপনার -   কোন এক চাঁদনী রাতে মানস সরোবরের পাশে বসে হেঁড়ে গলায় সঙ্গীত চর্চা করা ।  
 মূল কথা ঘোরার উদ্দেশ্য নিজের কাছে  –  কেউ জাদুঘর পছন্দ করে ,  কেউ প্রকৃতি পছন্দ করে ,  কেউ পানশালা পছন্দ করে ,  কেউ অট্টালিকা পছন্দ করে ,  কেউ কেউ আবার সবই একসাথে পছন্দ করে ।  যে নেপালে সারা বিশ্ব থেকে মানুষ আসে হিমালয় দর্শনে সেই নেপালেই লাখ ট্যুরিস্ট যায় ক্যাসিনো আকর্ষণে ।  কাঠমান্ডুতেই এক বন্ধুর সাথে একচোট হয়ে গিয়েছিল হলে যেয়ে সিনেমার দেখতে চাওয়ায় ,  বেচারার দোষ না ,  সে প্রেক্ষাগৃহে যেয়ে সিনেমা দেখতে চাইতেই পারে ,  কিন্তু তার চেয়ে নাগার্জুনের বনে যেয়ে পাখি দেখে আমার কাছে বেশী উপভোগ্য মনে হয়েছিল । 
 কাজেই কি দেখবেন এবং কেন দেখবেন সেটি আপনার ব্যক্তিগত ব্যাপার । 
কিন্তু জানবেন কি করে ?  হ্যাঁ ,  এই বিষয়ে জীবনের প্রথম যখন বাংলাদেশের বাহিরে গেছিলাম  (  একা একা দিল্লী পর্যন্ত )  তখন থেকেই আমার সাথী  LONELY PLANET এর গাইড বই ,  সেটি একাধিক বার আসলেই জীবনরক্ষার মত তথ্য দিয়েছে বিদেশবিভূঁইতে ,  এখন বেশী তাড়াহুড়ো থাকলে অনেক সময় স্থানীয় গ্রন্থাগার থেকে লোনলি প্ল্যানেট ,  লেটস গো অথবা ডিসকভারি এমনকি ন্যাশনাল জিওগ্রাফীর গাইড বুক পর্যন্ত এনে রাখি ,  পরে বিমানযাত্রার সময় চোখ বুলিয়ে মূল পরিকল্পনার খসড়া করে ফেলি ।   তবে অবশ্যই বইয়ের চাইতেও ভাল হয় যদি স্থানীয় কোন বন্ধু থাকে  (  স্থানীয় মানে সেই দেশের বা শহরের লোক বুঝিয়েছি ,  সেখানে বসবাসরত বাঙ্গালী নহে ,  বিদেশে বাংলাভাষী ভাই -  বোনদের সাথে দেখা হলে অনেক ক্ষেত্রেই চোব্য - চোষ্য - লেহ্য - পেয়র ব্যবস্থা হয়ে যাবে কিন্তু তারা ভ্রমণপ্রিয় না হলে ,  আপনার সাথে তাদের রুচি না মিললে কতখানি জায়গা তারা ঘুরিয়ে দেখাবে সেই বিষয়ে সন্দেহ থেকে যায় ।  আর একটা ব্যাপার হচ্ছে ,  সারা জীবন তো বাঙ্গালী দেখেছেনই ,  অল্প কদিন না হয় বিদেশী মানুষদের সাথে মিশে সেই দেশের সংস্কৃতি - আচার -  ব্যবহার সম্পর্কে জানলেন !  তবে হ্যাঁ ,  যদি সেখানে আপনার বাল্যবন্ধু থাকে ,  বা এমন কেউ যার আশাতেই যাচ্ছেন সেই ক্ষেত্রে ব্যাপারটি আলাদা )  ,  সে আপনাকে এমন জায়গাতে নিয়ে যেতে পারে যার হদিশ অধিকাংশ গাইড বই পায় নি ,  কিংবা দিতে পারে অজানা কোন কাহিনীর পটভূমি ।  
অবশ্য এখন আবার নেটের যুগ চাইলেই Trip Advisorসহ বেশকিছু ওয়েব পেজ থেকে বৈকাল হ্রদ থেকে আরম্ভ করে গ্যালোপাগোস দ্বীপ পর্যন্ত কোথায় গেলে কি মিলবে ,  কোন হোটেলের কি ভাল এবং কি মন্দ ,  কোন রেস্তোরাঁয় চায়ে চিনির বদলে লবণ দেয় সবই জেনে যাবেন ।   আর বাংলাদেশের ভিতরে ভ্রমণ করতে চাইলেও নানা জনপ্রিয় গন্তব্যে নিয়ে লিফলেট পাওয়া যায় ,  তবে প্রাকৃতিক সৌন্দর্যমণ্ডিত কিংবা ঐতিহাসিক কিন্তু অজনপ্রিয় বা প্রায় অজানা জায়গাগুলো নিয়ে এমন রেডিমেড তথ্য খুবই অপ্রতুল ।   সেই ক্ষেত্রে উপায় একমাত্র রবি ঠাকুরকে ডাকা -  যদি তোর ডাক শুনে কেউ না আসে ,  তবে একলা চল রে । 
এখন একটা ব্যাপার -  ভ্রমণ করবেন কার সাথে ? 
বছর কয়েক আগে পরিচিত এক ভাই বলেছিল চলেন সামনের ছুটিতে একসাথে কোথায় যাওয়া যাবে ,   কি বলেন ?  মাথায় দুষ্ট বুদ্ধি বরাবরের মতই ভর করায় বলে ফেললাম সরাসরি -  দেখেন ভাই ,  প্রিয় কবি শেখ সাদি বলেছেন -  ভ্রমণের সঙ্গী যদি মনের সঙ্গী না হয় তবে সেই ভ্রমণ বিষবৎ !  মানে আপনার পছন্দ - অপছন্দ -  রুচি সম্পর্কে আমি জানি না কিছুই ,  রাস্তায় নামার পর খাবার সময় হলে আবিস্কার করলাম আপনি পাড় ইহুদী -  শূকরের মাংস তো খানই না ,  পারলে যে দোকানে বিক্রি হয় সেখানের ছায়াও মাড়ান না ,  বা পাড় হিন্দু -  দিলেন তো আবার কাবাব খাওয়ার মজা নষ্ট করে ,  কিংবা পাড় মুসলমান -  হালাল না হলে আপনার চলে না ,   এখন ঘোর এই রোদের মাঝে কয়েক মাইল সেই পারফেক্ট খাবারের খোঁজে ।  দেখা গেল আপনি কট্টর নিরামিষভোজী আর আমি মাছের ঝোলের ভক্ত ,  আপনি যা খান তাতে আমার কোন সমস্যা নেই ,  কিন্তু আমি আপনার সামনে আপনার অপছন্দের জিনিস খেলে অসুবিধে -  তাহলে কি আর আনন্দ মত ভ্রমণ করা যায় ? 
শুধু খাবারই নয় দেখা গেল আমি রাতে বিশ্রামের সময় আলো জালিয়ে একটু টিনটিন পড়তে বা ব্লগ লিখতে পছন্দ করি ,  আর অমাবস্যার আঁধার ঘরের মাঝে না থাকলে আপনার ঘুম হয় না ,  আমার ঘুম ভীষণ পাতলা আর আপনার নাসিকা গর্জন কুম্ভকর্ণের মত -  গেলে ভ্রমণের মজা উবে ! 
আমার  এক ঘনিষ্ঠ বন্ধু ফিনিশ তরুণী নোরা হেলেনা ,  যতবারই বয়ফ্রেন্ডের সাথে দূরদেশে গেছে ততবারই তাদের ছাড়াছাড়ি হয়ে গেছে !  কারণ হিসেবে নোরা বলেছে  আসলে ভ্রমণে গেলেই সত্যিকার অর্থে মানুষে চেনা যায় ,  তুমি যদি এক ঘরেও থাক ,  তারপরেও বাহির হলে বুঝতে পারবে তোমাদের মধ্যকার সত্যিকারের মিল কতটুকু ।  বেচারীর সাথে আমার বন্ধুত্ব এখন পর্যন্ত টিকে থাকার একমাত্র কারণ মনে হয় আমরা একসাথে এখন পর্যন্ত কোথায় ঘুরতে যায় নি !   কিন্তু তার কথা যথেষ্ট গুরুত্ব দেবার মত ,  আমারই বাংলাভাষী এক রুমমেট ,  যার সাথে ডর্মের ৩ বছরের জীবনে কোনদিন দুই কথা হয় নি ,  সেই বেচারাকে ভ্রমণ শুরুর মাত্র তিন দিনের মাথায় বলে ফেললাম আর একসাথে কোনদিন ভ্রমণের পরিকল্পনা করা যাবে না ! 
কাজেই ,  ভ্রমণের সঙ্গী সেটা হোক এক বা একাধিক ,  নির্বাচন করুন অত্যধিক সতর্কতার সাথে ,  না হলে কিন্তু গেল সবকিছু কেঁচে ! 
শারীরিক সক্ষমতা ভ্রমণের জন্য অতি গুরুত্বপূর্ণ ,  ব্রুস লীর মত পাকানো দড়ি হবার দরকার নেই বা র‍্যাম্বোর মত পেশীমানব ,  কিন্তু  যে জায়গায় যাচ্ছেন তা ভাল মত দেখে ফিরে আসার মত সক্ষমতা যেন আপনার অবশ্যই থাকে ।  যদি বান্দরবানে হাইকিঙে যান বা নেপালের অন্নপূর্ণা সার্কিটে -  অবশ্যই নিজেকে প্রস্তত করবেন কয়েক সপ্তাহ ধরে হেঁটে ,  বা দৌড়ে বা সাইকেল চালিয়ে কোন একটা উপায়ে নিজেকে ফিট রাখবার ।  দেখা গেল কোন শহর ভ্রমণেই গেছেন -  কুমিল্লার শালবন বিহার ,  প্যারিস ,  রোম ,  বেইজিং -  হাঁটতে হবেই ,  পায়ে বা লাঠির উপরে ভর দিয়ে ।  মানে মানেই তার জন্য প্রস্তত থাকুন যাত্রা শুরুর আগেই । 
   আর ঝোলা মানে ব্যাকপ্যাক তৈরি রাখুন গন্তব্য অনুযায়ী ,  যেখানে যাবেন ,  সেই হিসেবে ব্যাগ তৈরি হবে  (  কি করে ব্যাগ গোছাতে হবে এই নিয়ে জেরোম কে জেরোমের ক্ল্যাসিক Three Man in a Boatএর সেবার অনুবাদ ত্রিরত্নের নৌবিহার পড়ে নিতে পারেন ,  এবং তারা যে পন্থায় কাজ করে তার সম্পূর্ণ বিপরীতভাবে শুরু করুন )  ,  যাচ্ছেন পার্বত্য চট্টগ্রামে  হাইকিঙয়ে -   অবশ্যই সুঁইসুতো নেবেন (  যদি কাপড় ছিঁড়ে যায় )  , লবণ অপরিহার্য  (  ছড়া পেরোনোর সময় যদি জোঁক ধরে )  ,   অল্প কিছু ঔষধপত্র বিশেষ করে জ্বরের এবং সেই সাথে স্যালাইন ,  পৈটিক গোলযোগ দেখা দিক বা না দিক ,  সারা দিন ঘামার পরে বিশ্রামের সময় স্যালাইন নেহাত খারাপ জিনিস নহে ।  গামছা নিবেন ,  তোয়ালে নিবেন ,  কাপড় নিবেন প্রয়োজন মত ,  মানে দরকারের অতিরিক্ত নিলে বহন করতে হবে আপনাকেই ।  ও আচ্ছা ,  আপনি ফাঁকা ব্যাগ নিয়ে গেছেন সেখানের বাহারি পোশাক কিনে ব্যাগ ভর্তি করে বাড়ীতে নিয়ে আসার জন্য ,  দুঃখিত -  এই ব্যাপারে ভাল জ্ঞান রাখি না !   জুতো এবং স্যান্ডাল এই হিসেবে ,  আর দরকার মনে হলে অবশ্যই অবশ্যই টয়লেট পেপার ।  পানীয়ের বোতল  (  কোমল পানীয় বা বিশুদ্ধ জল ,  অন্যকিছু নিলে নিজ দায়িত্বে )  ,  যুক্তরাজ্য নামে ভূখণ্ডে যাবেন ,  আর কিছু না হলেও আধ ডজন ছাতা নিয়ে যাবেন অবশ্যই ! 
যেখানে যাবেন সেখানের আবহাওয়া অনুযায়ী পোশাক বাছাই করা আপনার দায়িত্ব ,  ঠাণ্ডা ,  গরম ,  বৃষ্টিময় যেখানেই যান না কেন ।  সেই সাথে ভিসা নামের ইহজগতের পুলসিরাতের ব্যবস্থা কিন্তু করে নিতে হবে নিজেকেই ,  এই নিয়ে কথা না আর বাড়ায় ।  
বিদেশে গেলে সব হারিয়েন ,  নিজেকেও কিন্তু পাসপোর্ট আর টাকা হারিয়েন না ,  টাকা যদি হারানও ভাগ্যচক্রে তাহলে দয়া করে সব একসাথে হারিয়েন না ,  তাহলে ঘোর বিপদ ! 
 নিরাপত্তা অবশ্যই একটা বিশাল গুরুত্বপূর্ণ বিষয় ,  প্রতি শহরেই কিছু ঝামেলার এলাকা থাকে ,  সেগুলো এড়িয়ে চলার চেষ্টা করুন ,  আর গেলেও সতর্ক থাকুন ।  সাথে টাকার ভাগ করে কয়েক জায়গায় রাখুন যাতে সব একসাথে খোয়া না যায় ।  বাংলাদেশে একা বা কয়েকজন মিলে কোন এলাকা বেড়াতে গেলে অবশ্যই ভালো মত খোঁজখবর নিয়ে যেয়েন ,  এই বিষয়ে নিজে যা জানতাম তার অনেকখানিই পরিবর্তন হয়ে গেছে বিগত এক দশকে ,  তাই এই নিয়ে আপাতত বেশী আলোকপাত করতে পারছি না ।  
এবং ভ্রমণের সময় অবশ্যই খেয়াল রেখেন যে শতকরা ১০০ ভাগ সফল কোন পরিকল্পনাই সাধারণত হয় না ,  এবং এত নিখুঁত হবার প্রয়োজনও নেই ,  অবশ্য বুঝে কিছুটা ছাড় দিতেই হবে -  এসি বাস না হলে বাদুড়ঝোলা বাসে গেলেনই একদিন ,  না হয় ভিনদেশের কোন বাস টার্মিনালের বেঞ্চিতে কফির মগ নিয়ে কেটেই গেল একটা নির্ঘুম রাত -  যেহেতু বাস মিস হয়ে গেছে ,  এক বন্ধু অসুস্থ হয়ে পড়েছে ,  তার সেবা করতে যেয়ে না হয় একটা দিন ঘোরা বন্ধই থাকল ,  এগুলো মিলেই জীবন এবং ভ্রমণ ।  
সকল গুরুত্বপূর্ণ ব্যাপারগুলো মোটামুটি শেষ ,  এখন শেষ কথা -   অর্থ সমাগম ।  হুম ,  এই বিষয়ে কথা বলার আগেই আমার বন্ধু ব্লগার অবনীল রীতিমত হুংকার দিয়ে বলছে -  আগন্তক সিনেমাটি দেখে ভ্রমণের টাকা কিভাবে জোগাড় করা যায় তা জানা যাবে -  এই ধরনের উচ্চমার্গীয় কথা বলা যাবে না !  কাজেই কাজেই বলছি -  অর্থ আপনার পকেটেই আছে ,  সে আপনি ছাত্র হোন বা চাকরিজীবী কিন্তু মূল ব্যাপারটি হচ্ছে আপনি ভ্রমণের জন্য কত টাকা প্রতি মাসে বা বছরের আলাদা করে বাঁচিয়ে জমা করতে পারছেন ।  সেইখান থেকেও কিন্তু বোঝা যায় যে ভ্রমণের জন্য আপনি কতখানি ছাড় দিতে প্রস্তত । 
  দেখা গেল আপনি ছাত্র মানুষ ,  প্রাইভেট পড়িয়ে নিজের খরচ জোগাড়তো করেনই ,  মাঝে মাঝেই বাবা - মা কেও সাহায্য করতে হয় ,  এখন অর্থ সমাগম ঘটবে কি ভাবে ?  পথটি সহজ নয় হয়ত ,  কিন্তু অসম্ভব বলে কিছুই নেই -  হয়ত আপনার সিগারেটের খরচ কমালে সেটা থেকে বছরে একটা ছোট ভ্রমণ হয়ে যেতেও পারে ,  হয়ত কোন কেনাকাটার শখকে বলি দিয়ে সেটাকে আগামী শীতের উত্তরবঙ্গকে দেখার জন্য কাজে লাগানো যেতে পারে ।  হয়ত রকি পর্বত বা পলিনেশিয়া আমাদের জন্য এক চাঁদ দূরত্বেই অবস্থান করে ,  কিন্তু সেখানে যেতে না পারলেও আমরা যেন দেশের আশেপাশেই বিশেষ করে দেশের মাঝেই নিজ নিজ সামর্থ্য অনুযায়ী ভ্রমণ অব্যাহত রাখি । 
 এই নিয়ে আমার ভ্রমণগুরু ইনাম আল হকের একটা কথা আগেও বলেছি ,  কথাটা এতই খাঁটি যে আরেকবার বললাম -  বিবিসি থেকে তাকে প্রশ্ন করা হয়েছিল ,  আপনার যেহেতু বর্তমানে অর্থনৈতিক সচ্ছলতা আছে সেই কারণেই আপনি এই ধরনের কাজ যেমন ভ্রমণ ,  পাখি দেখা ,  ছবি তোলা ,  পাহাড়ে চড়া এইগুলি করতে পারেন ? 
ইনাম ভাইয়ের উত্তর  –  দেখুন ঘোরাঘুরি তো আমি আজকে করছি না ,  যখন আমি ছাত্র ছিলাম ,  নিজস্ব সঞ্চয় ছিল না তখন থেকেই করছি ।  এখন বিমানে চেপে অনেক দূরে যাই  ,  কিন্তু তখনো সুযোগ পেলেই পায়ে হেঁটে ,  বাসে ,  নৌকায় ,  ভ্যানে চেপে দূরের শহর ,  গ্রামে যেতাম ।  তখনো পাখি দেখতাম ,  কিন্তু দূরবীন ,  টেলিস্কোপ ছাড়াই ,  আনন্দটা কিন্তু পেতাম পুরোদমেই !  আমাদের সমাজের অধিকাংশই মানুষকেই প্রশ্ন করুন জীবনের চাহিদা নিয়ে -  সবাই বলবে চাকরি ,  বাড়ি ,  গাড়ি ,  সংসার ।  কিন্তু কয়জন বলবে ,  বাংলাদেশের ৬৪টি জেলা আমার ঘোরা থাকতে হবে ,  পায়ে হেঁটে হলেও !  কজন ভাবে বান্দরবানের পাহাড়গুলো আমার চড়া থাকতেই হবে !  টেঁকনাফ থেকে তেতুলিয়ার সৌন্দর্য একবার হলেও দেখতেই হবে ? 
সেই সাথে ইনাম ভাই অনেক আগে আমাকে বলেছিলেন পৃথিবীর অধিকাংশই মানুষই কিন্তু ঘুরলেই সন্তুষ্ট হন না ,  সেই ঘোরা যখন অন্য মানুষ জানে তখনই তাদের ভ্রমণ যেন ষোল আলা সার্থক হয় ,  মানে আপনি লন্ডন গেলেই হবে না ,  ফিরে এসে সবাইকে বলবেন -  ব্যাটা জানিস লন্ডন গেছিলাম ,  তার পরেই যেন ভ্রমণের সবকিছু উসুল হল !  কিন্তু এই বাঁধা অতিক্রম করতে হবে আপনাকে ,  আপনি দেখবেন ,  ঘুরবেন কেবল জানার আনন্দে ,  ভাল লাগার আবেশে ।  যদি সেই ভ্রমণ নিয়ে স্মৃতিচারণ করতে হয় ,  ছবি প্রকাশ করতে ইচ্ছে করে অবশ্যই করুন ,  কিন্তু সেটা যেন আপনার ভ্রমণের ইচ্ছেকে ছাপিয়ে না যায় ।   আমার থেকে থেকেই মনে হয় যদি ইস্টার দ্বীপে যেতে পারতাম ,  কিংবা মালির টিম্বাকটু ,  তিব্বতের মানস সরোবর -  আর কেউ না জানলেও বিশ্বের সুখীতম মানুষটি হয়ে যেতাম আপনা থেকেই ।  
মোদ্দা কথা -  অনিশ্চয়তা নিয়ে বেশী ভাববেন না ,  পথে নামুন ,  ভ্রমণের আনন্দে ভ্রমণ করুন ।  কিছু পেতে হলে কিছু হারাতেই হয় জীবনে ।  

 (  পোস্টটি আমাদের প্রিয় ভ্রমণ লেখক চরম উদাসের জন্য ) 






হাগিয়া সোফিয়া -  মধ্যযুগের সপ্তাশ্চর্যের একটি




বাচ্চা বেলায় যখন না বুঝেই কেবলমাত্র বিচিত্র আকিবুকি আঁকা কিছু ছবির মাধ্যমে প্রাচীন ও মধ্যযুগের সপ্তাশ্চর্যের নামগুলো আত্নস্থ করার অবিরাম প্রচেষ্টা চলেছে কচি মনের উপরে বেদম অত্যাচারের ষ্টীম রোলার চালিয়ে ,  তখন নিজের অজান্তে আর কিছুই না হোক মাথার ভিতরে গেথে গিয়ে ছিল সেই অনন্য স্থাপনার নামগুলো ,  আর কল্পনার শাখা - প্রশাখা ঘিরে ধরেছিল তার প্রতিটিকে ,  কেমন তাদের গঠন ,  কেমন আকার যা তাদের পরিণত করেছে বিশ্বের বিস্ময়ে । 

মধ্যযুগের বিস্ময় সাতটির তালিকার শেষটি ছিল সেইন্ট সোফিয়ার মসজিদ ,  কেমন অবাক করা নাম  !  সেইন্ট মানে তো সন্ত ( সাধু )   ,  খ্রিষ্টীয় বিশ্বাসের সাথে জড়িত শব্দ ,  তাহলে মসজিদ এসে জুড়ল কিভাবে ।  আবার ধোয়াটে সে অঙ্কনে মনে হত বড় গম্বুজওয়ালা এক স্থাপত্য কে ঘিরে কতগুলো সুউচ্চ মিনার ,  তাহলে সেইন্ট এল কোথা থেকে !  

প্রশ্নগুলোর উত্তর মেলে না ,  কিন্তু সময় বয়ে যায় ,  নিজেকে অবাক হয়ে আবিষ্কার করি পৃথিবীর পথে ,  ইতিহাসের খোজে ,  মধ্যযুগের সপ্তাশ্চর্যগুলো বিস্ময় উদ্রেককারী স্থাপনাগুলোর মূঢ় অবলোকনকারী হিসেবে ,  আগ্রার তাজমহল ,  রোমের কলোসিয়াম ,  পিসার হেলানো টাওয়ার ,   ইংল্যান্ডের স্টোনহেঞ্জ  হয়ে সে তালিকা সর্বশেষ সংযোজন  ঘুরে আসা রোম স্রামাজ্যের সাবেক রাজধানী ইস্তাম্বুলের প্রানকেন্দ্রে অবস্থিত সেইন্ট সোফিয়ার গির্জা বা  মসজিদ ,  যা সমগ্র বিশ্বের কাছে পরিচিত হাগিয়া সোফিয়া বলে । 

শীতের ইস্তাম্বুলের মজাই আলাদা ,  চারিদিকে বিভিন্ন সাগর ঘেরা , শহরের মাঝখান দিয়ে চলেগেছে ইতিহাসবিধৌত বসফরাস প্রণালী , কাজেই মাঝে মাঝে কাঁপন দেওয়া নোনা বাতাসের ঝলক অনুভব করলেও হাড়কাঁপানো শীতের আগমন ঘটেই না এই চির বসন্তের আস্তানায় ।  যদিও পত্রশূন্য রিক্ত গাছের সারি আর কুড়িহীন গোলাপঝাড়ের যত্রতত্র উপস্থিতি কেবল মনে করিয়ে দেয় -  বসন্ত ঢের দূর ,  বন্ধু !   
তখন ডিসেম্বরের পয়লা সপ্তাহ ,  বসফরাসের বুনো নোনা বাতাসকে সাথী করে এক মেঘলা দিনে সদলবলে আমরা চলেছি হাগিয়া সোফিয়া  দর্শনে ,  আমরা তখন কোথায় ?  ইউরোপে ?  নাকি এশিয়ায় ?  তা তো জানি না ,  কেবল জানি সেই জলধারার দুই পাশে দুই মহাদেশ ,  সংযোগ রক্ষা করেছে দুই সেতু ,  যা দিয়ে কিনা এককালে খুব চলাচল করতেন মানসলোকের সেরা নায়ক আদি ও অকৃত্রিম মাসুদ রানা ।  থেকে থেকেই দেখা দিচ্ছে সুউচ্চ মিনার ,  যেন উঠে এসেছে প্রিয় লেখক ওরহান পামুকের স্মৃতিকথা ইস্তাম্বুল থেকে ,  তেমনই প্রাচীনতা এবং নির্জনতার ছোঁয়া ।  ইতিহাস গায়ে জড়িয়ে অতীত ও বর্তমানকে একই সাথে নিয়ে কনস্ট্যান্টিনোপল পরিণত হয় ইস্তাম্বুলে ,  ভূমধ্যসাগরের জলস্রোত অব্যাহত থাকে মর্মর সাগরের দিকে ,  কালের খেলায় রোমান সাম্র্যাজ্য একদিন হয়ে দাঁড়ায় বাইজেন্টাইন সাম্র্যাজ্যে ,  তারপর এলো অটোমান সাম্র্যাজ্যে ,  আরও পরে যা পরিণত হয় গণতান্ত্রিক তুরস্কে ।  কিন্ত থেকে যায় হাজার বছরের প্রাচীন জনপদের সুখ ,  দুঃখ ,  রঙ ,  উল্লাস ।  মুসাফিরের কাছে তিলোত্তমা নগরীর আবেদন থাকে চির অটুট ।  
 এবড়ো থেবড়ো পাথরের রাস্তা পাড়ি দিয়ে যখন পিচ ঢালা চত্বরের ওপর পাশে ইস্তাবুলের প্রতীক নীল মসজিদের দেখা মিলল ,  তখনই বাঁধ ভাঙ্গা আনন্দ দিয়ে আবিস্কার করি আসলে আমরা দাড়িয়ে আছি হাগিয়া সোফিয়ার মূল ফটকের সামনে ,  চমকে দেবার জন্যই তুর্কিশ বন্ধুরা আগে থেকে বলে নি !  দেখা গেল সেই লালচে পাথরের ভবনের বিশাল গম্বুজ ,  চার দিকের মিনার আর টিকেটের জন্য অপেক্ষারত বিশাল লাইন !  

সেই ঝামেলাগুলো এড়িয়ে ঢোকা হল হাগিয়া সোফিয়ার চত্বরে ,  বিশ্বাস করা যায় কি যে সামনের নন্দিত স্থাপত্যটির নির্মাণ কাজ শুরু হয়েছিল ৩৬০ খ্রিষ্টাব্দে !  যদিও সেই প্রাচীন উপাসনালয়ের কিছুই আর অবশিষ্ট নেই ,  একাধিকবার সেই ভিত্তির উপরেই রচিত হয়েছে নব নব ইতিহাস ।  হাগিয়া সোফিয়া মানে  Holy Wisdom ,  এটি মূলত অর্থোডক্স গির্জা হিসেবেই মহাকালের বুকে যাত্রা শুরু করেছিল ৫৬২ সালে ,  দীর্ঘ কয়েক শতাব্দী সেই ভূমিকা পালনের পর ১২০৪ সালে এটিকে রূপান্তরিত করা হয় ক্যাথলিক গির্জাতে ,  কিন্তু তখন ভাগ্যদেবী সবার অলক্ষ্যে মুচকি হেসেছিলেন এর ভবিতব্য নিয়ে ,  মাত্র কয়েক দশক পরেই ১২৬১ সালে আবার  উড়ল এখানে অর্থোডক্সদের নিশান ,  কিন্তু দুশ বছর পেরোবার আগেই এবার তুর্কিশরা ঘোড়ায় চড়ে হা রে রে রে রে রে করে তেড়ে এসে দখল করে নিল রোমানদের রাজধানী ,  পতন ঘটল বাইজেন্টিয়ান সাম্রাজ্যের ,  শুরু হল অটোমান শাসন ।  সেখানে হাগিয়া সোফিয়ার ভূমিকা ছিল রাজকীয় মসজিদের দায়িত্ব পালন করা ,  এর তুর্কিশ নামকরণ করা হল আয়াসোফিয়া ,   যা চলল ১৯৩১ পর্যন্ত ,   এরপর সারা বিশ্বকে অবাক করে মুস্তফা কামাল নামের এক তরুণ তুর্কি আধুনিকতার মন্ত্রে উজ্জীবিত করে তুললেন সারা জাতিকে ,  পতন ঘটল অটোমানদের ,  সেই তরুণের কাজে উৎসাহ দেবার জন্য প্রবল উচ্ছাসে প্রিয় কবি কাজী নজরুল লিখলেন -  কামাল ,  তুনে কামাল কিয়া ভাই !   সেই মুস্তফা কামাল যাকে আজো সারা তুরস্ক চেনে আতাতুর্ক বা তুরস্কের পিতা নামে ,  পরিণত করলেন হাজিয়া সোফিয়াকে অসাধারণ এক জাদুঘরে ,  জনগণের জন্য উম্মুক্ত করে দেওয়া হল যেন জ্যান্ত ইতিহাসকে ,  কঠোর ভাবে নিষেধাজ্ঞা জারি করা হল মুসলিম এবং খ্রিষ্টানদের উপরে সেই স্থাপনার ভিতরে উপাসনার উপরে ,  সারা বিশ্ব থেকে মানুষ আসা শুরু করল ইতিহাসের সাক্ষীকে দেখার জন্য ,  সেই দলে আজ আপনিও ভিড়েছেন আমাদের পাল্লায় পড়ে !  

সুপ্রাচীন ভবনের বাহিরের কিছু প্রাচীন অংশ সবার আগে নজর কেড়ে নেয় ,  বিশেষ করে ধ্বংসপ্রাপ্ত জায়গাগুলো ,  যেখানে দেখা মিলল দেড় হাজার বছর আগের কিছু ভেড়ার !  মানে পাথরের স্তম্ভে খোদাই করা ভেড়ার ,  জানা গেল মোট ভেড়া ছিল এক ডজন ,  যা খৃস্টান মতে যীশুর ১২ মুরিদের প্রতীক ।  এই প্রাচীন অংশটি ৫৩২ সালে এক বিশাল অগ্নিকান্ডে ভস্মীভূত হয় ।  


এর পরপরই সম্রাট ১ম জুসতিনিয়ান বিশাল মাস্টারপ্ল্যান করে নব উদ্যমে নির্মাণ কাজে হাত লাগান ,  সারা সাম্রাজ্য থেকে বাছাই করে আনা হয় সেরা নির্মাণ সামগ্রী -  বিখ্যাত আর্তমিসের মন্দির থেকে আনা হল গ্রীক স্তম্ভ ,  মিশর থেকে পাথর ,  সিরিয়া থেকে হলদে শিলা ,  বসফরাস থেকে কালো পাথর -  কিচ্ছু বাদ রয়ল না ,  সম্রাটের সাধ বলে কথা !  

দশ হাজারের বেশী নির্মাণ শ্রমিক দিন রাত পরিশ্রম করে চোখ কপালে তোলা ব্যাসিলিকাটি বাস্তবে রূপ দিয়েই ফেলল মাত্র ৫ বছরের মধ্যে !  এরপরে আস্তে আস্তে চলল নানা নকশা বসানো ,  মোজাইকের সুক্ষ কারুকার্য ,  চিত্রকর্ম ইত্যাদি ইত্যাদি ,  মাঝে ভুমিকম্পে বিশাল গম্বুজে ফাটল দেখা দিলেও পরে আবার দ্রুত মেরামত করা হয় বড় ধরনের ক্ষতির আগেই ।  অবশ্য এরপরেও বিশাল সব ক্ষতি করা হয়েছিল কিন্তু সেগুলোতে প্রাকৃতিক ছোঁয়া ছিলনা মোটেও ,  ছিল স্বঘোষিত বুদ্ধিমান কিন্তু আসলে মাথামোটা প্রাণী মানবজাতির লোভের ছোঁয়া ।  যথা সময়ে সেই কথা বলা হবে ,  চলুন ইতিহাস ছেড়ে বর্তমানে এসে ঢুঁকে পড়ি হাগিয়া সোফিয়ার ভিতরে ।     

বিশাল ফটক এড়িয়ে যখন মূল হলঘরে পৌঁছালাম সবাই  ততক্ষণে মুগ্ধতায় মুখে ভাষা হারিয়ে গেছে ,  সারি সারি স্তম্ভ ,  বিশাল ছড়ানো জায়গা ,  টিমটিমে বাতি হলদে দেয়ালের উপর প্রতিফলিত হয়ে যেন ইতিহাসের ছোঁয়া আরও কয়েক প্রস্থ গাঢ় করে তুলেছে ,  পা টিপে টিপে চলছে সবাই ,  যেন জোরে শব্দ করলে ঘুম ভেঙ্গে যাবে হাজার বছরের নির্জনতার । 


  প্রায় আকাশ ছোঁয়া ছাদ ,  বিশাল গম্বুজের আকৃতি নিচ থেকে কিছুটা অনুমান করা যায় ,  সোনালী হলদে রঙে উজ্জল ছড়াছড়ি ।  হলঘরে মাঝে দাড়িয়ে চার দিকের চার কোণায় বেশ উঁচুতে অদ্ভুত দর্শন নকশা চোখে পড়ল ,  প্রমাণ আকৃতির ,  একসাথে মাঝে আবার মানুষে মুখ !  বোঝা গেল সেগুলো গির্জাকালীন সময়ে আঁকা দেবদূতের ছবি ,  পরে ইসলাম অধিকৃত সময়ে দেবদূতদের মুখ ঢেকে দেওয়া হয়েছিল পালকের ঝালর দিয়ে ,  একটা কিভাবে বাদ পড়ে গেল তার অবশ্য হদিস মিলল না !  নাকি এটি আধুনিক প্রচেষ্টার ফসল ? 



হ্যাঁ ,  যে কথা বলাই হয় নি ,  জাদুঘরে রূপান্তরিত হবার পর থেকেই হাগিয়া সোফিয়া অভ্যন্তরে  চলছে সেটাকে পুরনো আদিরূপে ফিরিয়ে আনার জন্য ব্যপক ঘষামাজা ,  এমনিতে উপাসনালয়টি একটি রকম ছিল কিন্তু মুসলিম মসজিদের রূপান্তরের পরপরই সমস্ত ছবি বিশেষ করে মানুষের মুখমণ্ডল ঢেকে ফেলে হয় সিমেন্ট -  সুরকির পুরু আস্তরের নিচে ,  অসাধারণ কিছু মোজাইকের কাজ হয়ত হারিয়েই গেছে চিরতরে এই কারণে ,  কিন্তু এখন  স্থপতি গবেষকরা তিল তিল করে উপরের ৫০০ বছরের আবর্জনা হটিয়ে একাধিক জায়গায় বাহির করে এনেছেন আগের আলো ঝলমলে শিল্পরূপ । 


 বিশেষ করে ১২৬১ সালে তৈরি Deësis মোজাইক যা কিনা সমগ্র হাগিয়া সোফিয়ার সবচেয়ে উৎকৃষ্ট মোজাইকের কাজ বলে বিখ্যাত সেখানে কিছুটা টের পাওয়া গেল ধর্মীয় উম্মাদনায় শিল্পকলার ক্ষতি এবং বিজ্ঞানের সাহায্যে তার পুরনো রূপকে কিছুটা ফিরিয়ে আনার সাধু প্রচেষ্টা ।  যীশু ,  মেরি এবং সেন্ট জনের অস্তিত্বকে পুনরাবিষ্কারের চেষ্টা চলেছে পুরোদমে  ।  



এখানে আসলে মোজাইক কাজটি কেমন ছিল এবং বর্তমানে কতখানি পুনরাবিষ্কার করা সম্ভব হয়েছে তার দুটো তুলনামুলক ছবি দেওয়া হল  ।  


এছাড়া আছে ১১২২ সালে খোদাই করে কমনেনুস মোজাইক ,  যার কেন্দ্রে আছে শিশু যীশুকে কোলে নিয়ে মেরি ,  তার একপাশে সম্রাট ২য় কমেনিউস এবং অন্য পাশে সম্রাজ্ঞী আইরিন ।  

কি সুক্ষ কাজ ,  কি অপূর্ব ললিত কলা !  চিত্ত বিনোদিত করার সাথে সাথে মনে করিয়ে দেয় সেই প্রাচীন কারিগরদের কুশলতার কথা ।  

সুবিশাল স্থাপত্যটি নানা চিত্র - বিচিত্র ভাগে বিভক্ত ,  কোন খানে ছিল সম্রাজ্ঞীর আসন ,  যেখানে মহিলারা অবস্থান করত ,  

কোথাও মোলাকাত হল বিখ্যাত মার্বেল ফটকের সাথে ,  

আবার ছিল অটোম্যান সুলতানের গ্রন্থাগার ,  যাক দেখে ভাল লাগল যে মানুষের প্রাচুর্যে পূর্ণ টোপকাপি প্রাসাদ ছিল ,  হারেমের রূপসীরা ছিল তার অন্তত একটা গ্রন্থাগারও ছিল ,  এর প্রায় সমসাময়িক বাংলার নবার সিরাজদ্দৌলার হারেম যে ছিল তাতে কোন সন্দেহ নেই ,  কিন্তু তার গ্রন্থপ্রীতির কোন হদিশ আজ পর্যন্ত পাওয়া যায় নি !  

উদ্বেলিত হয়ে উঠলাম প্রাচীন প্যাগানদের কিছু চিহ্ন দেখে ,  শয়তানের ত্রিশূল তো এসেছে সমুদ্রদেবতা পোসাইডনের কাছ থেকে ,  সেই সাথে এই অদ্ভুত প্রাণী !  কি মানে এর !  কোন রহস্য কি অগোচরে থেকে গেছে ঐতিহাসিকদের ?  


রক্তপাতের স্মৃতিময় মেঝে - 

 দোতলায় রেলিঙে হেলান দিয়ে জায়গাটি যেন আরো অনেক বিস্তৃত মনে হল ,   বেশ কিছু জায়গায় আরবি ক্যালিগ্রাফিতে ধর্মীয় বাণী খোদাই করা হয়েছে ,  সেই সাথে শোনা গেল হাগিয়া সোফিয়ার মূল কাঠামোর সাথে যে মিনারগুলি আছে সেগুলোও অটোমান শাসনামলে নির্মাণ করা হয়েছিল ,  পুরো ব্যবস্থাটিকে একটা ইসলামিক রূপ দেবার জন্য ।  সেই সাথে মূল ফটকের সাথেই স্থাপন করা হয়েছিল কারুকার্য খচিত ঝরনা ,  যাতে মুসল্লিরা অজু করতে পারে ।  




দোতলায় কিছু জায়গায় জানাল দিয়ে দূরের সাগর দেখা গেল ,  হয়ত হাজার বছর আগে এভাবেই কেউ জানালায় দাড়িয়ে অলস দুপুর গড়িয়ে বিকেল পার করতেন সাগর আর মেঘের খেলা দেখে ।   

সেই সাথে তালাবদ্ধ একটি দরজা ,  সেটি নাকি ছিল শত্রুর আক্রমণের মুখে পালাবার পথ ! 
 এ এক অন্য ভুবন ,  যেখানে অবস্থানের সময়কার অনুভূতি লিপিবদ্ধ করা অসম্ভব একটা কাজ ,  এ যেন টাইম মেশিনে চেপে অতীতের দিকে ফিরে যাওয়া ,  ছুয়ে দেখা সেই প্রাচীন সময়কে ।  হতবিহ্বল আনন্দিত অবস্থায় একে একে বেরোলাম সবাই ঘণ্টা কয় পরে ,  পরের গন্তব্য নীল মসজিদ ।  

 আমি স্বপ্ন দেখি সেই দিনের যে দিন বিশ্বের সমস্ত তথাকথিত পবিত্র স্থানগুলো এমনভাবে পরিণত হবে সর্বসাধারণের দেখার জাদুঘরে ।  আমরা ঘুরে ঘুরে দেখব গয়া , কাশী ,  মক্কা ,  মদিনা ,  জেরুজালেম ,  লাসা ,  সবকিছুই ।   আমাদের ইতিহাসের অংশ হিসাবে ,  কোন  বিশেষ ধর্মমতের পবিত্র স্থান হিসেবে নয় । 
 ( এই পোস্টটি প্রিয় মানুষ ব্লগার মহাস্থবির জাতকের জন্য ।  সারাজীবন বনের গাছ আর জীবজগৎ নিয়ে লেখাপড়া করা একজন মানুষ সাহিত্য নিয়ে কি করে এত চুলচেরা অসীম জ্ঞানের অধিকারী হতে পারে তা কিছুতেই আমার মাথায় আসে না ।  লোকমুখে শুনেছি তিনি শিক্ষক হিসেবে ব্যপক জনপ্রিয় ছিলেন এবং এককালে গায়ক হিসেবেও অনেক হৃদয়ে দোলা জাগাতে সক্ষম হয়েছিলেন ।  উনার সম্পর্কে খেয়াদি বলেছিলেন এমন সাহিত্যজ্ঞান সম্পূর্ণ মানুষ সাথে থাকলে গীতবিতান পর্যন্ত লেখা যায় -  এখান থেকে আশা করছি পাঠকমণ্ডলী আঁচ পাবেন তার বইয়ের জগতে বিশাল দখলদারিত্বের ।   আবেগী মানুষ ,  প্রায়শই ছাত্র পড়ানোর পূর্ব অভিজ্ঞতা মাথার কোষে খেলে গেলে হুংকার দিয়ে একটু মেজাজও দেখান বটে  (  কিন্তু আমার গুরুর গুরু শ্রী ভজহরি মুখুজ্যে ওরফে টেনি দা স্বয়ং বলেছেন গোঁফওয়ালা মানুষেরা একটু মেজাজি হয় ,  কাজেই এক্ষেত্রে উনাকে ছাড় দেওয়া যেতে পারে ,  একে শিক্ষক ,  তার উপর জাঁদরেল গোঁফওয়ালা !  )  ,  বিশেষ করে বানান ভুল হলে হাঁচিয়ে ছাড়েন বকুনি দিয়ে ।   কিন্তু সবচেয়ে বিশ্রী যে কাজটা তিনি করেন তা হচ্ছে অঢেল প্রশংসা -   না জেনে না শুনে যত্রতত্র বিশাল সব প্রশংসার শর নিক্ষেপ করে থাকেন -  এই আমার মত অকাজের মহারাজাকেই আপন মনে করে কি লিখেছে দেখুন না  -  -  -  -  
পৃথিবীতে মানুষ হয়ে জন্মায় সবাই ,  কিন্তু মানুষ হয়ে উঠতে সবাই পারে না ।  নিঃসন্দেহ আমি অন্তত জীবনযাপনের এই অভিজ্ঞতালব্ধ জ্ঞানে ।  এরই মাঝে আচমকা একটা মানুষের ভেতর চিরকল্পিত ,  চিরবাঞ্ছিত সেই আসল মানুষের ঝকমকানি যখন চোখে পড়ে ,  চোখটা ঝলসে যায় আর জলও চলে আসে একই সাথে ।  মানুষের ঈর্ষাভাজন হওয়া খুব কঠিন কিছু নয় ,  এমনকি কঠিন নয় বিখ্যাত হওয়াটাও ।   " এই শতাব্দীতে সবাই সাত মিনিটের জন্যে বিখ্যাত ।  "  কিন্তু ,  হৃদয়টা হিমালয়ের মতো উঁচু আর বিশাল করে মানুষের মতো মানুষ হওয়ার বজ্রকঠিন চ্যালেঞ্জ নেওয়াটা যারা নিতে পারেন ,  তাঁদের সাথে পরিচিত হওয়াটা জীবনের তাত্পর্য বাড়িয়ে দেয় অর্বুদনির্বুদগুণে ।  
আমি অমনটা নই ,  হতে পারি নি ,  পারবোও না ।  কিন্তু অক্ষমের ঈর্ষা নেই তাতে ,  আছে কৃতজ্ঞতার ঋণস্বীকার আর অকুণ্ঠ সপ্রশংসস্বীকৃতি ।  সামান্য পরিচয়ে ,  হে সত্যি মানুষ ,  আপনি আমায় কষ্টার্জিত অর্থব্যয়ে বাক্যাঘাত হেনেছেন সময়ব্যয়ে সুদূর পরবাস থেকে ,  সুহৃদের স্বদেশাগমন করেছেন বোঝাভারাক্রান্ত আমার প্রিয়তম উপহার গ্রন্থরাজিসমাগমে ।  আমার মতো অতিসাধারণ মানুষের জন্যে আপনার বিনিয়োগ দেখে বুঝতে পারি ,  আসলে আপনার প্রিয়তম পুস্তক ,  চলচ্চিত্র এবং ভ্রমণস্থান আসলে এবং শেষমেষ ,  মানুষই ।  মানুষের জন্যে আপনার অসীম মমতা আর প্রেম আমায় আপ্লুত করে ,  অভিভূত করে ,  এবং কিছু শিক্ষাও দেয় যা আমি হয়তো গ্রহণে অপারগ !  
আপনি পরিচিতির তোয়াক্কা করেন নি ,  তাই নিরর্থক আপনার খ্যাতিকীর্তন ,  সে আপনার হস্তামলকতুল্য ।  শুধু এইটুকু জানান দিলাম যে আপনার ঋণশোধের নিষ্ফল চেষ্টা আমি করছি না এবং ভবিষ্যতে যদি কখনো আপনি বাংলাকে পরিচিত করেন দুনিয়ার দরবারে ,  হয়তো পৃথিবীর এককোণায় আপনার প্রবল শুভাকাঙ্ক্ষী কোন সুহৃদের চাইতে সুখী হতে পারবে আপনার পরিচিতমণ্ডলের খুব সীমিত সংখ্যক  ' আত্মীয় ' ই ।    ) 






পালেঙ্কে -  মায়ান রাজা পাকালের রাজ্য




ঘুরতে ভাল লাগে ,  দেখতে ভাল লাগে ,  জানতে ভাল লাগে ।   কিন্তু ঠিক কি দেখতে চায় আমরা নতুন কোন জায়গায় গেলে ?  সেটা একেক মানুষের ক্ষেত্রে একেক রকম ।  আমার নিজের ক্ষেত্রে সবচেয়ে ভাল লাগে অবারিত প্রকৃতি ,  সেখানে বুনো পশু ,  পাখি থাকলে আর কিছুই দরকার নেই ।  এরপর আসে ঐতিহাসিক স্থাপনা ,  বিশেষত যেখানে জ্ঞানের সাথে মিশে থাকে জানা - অজানা রহস্য ।  সেখানকার স্থানীয় বাসিন্দারা ,  বিশেষ করে সেখানের লোকসংস্কৃতি যদি হয় অনেক অনেক প্রজন্মের পুরনো ।  আসে রঙ ও সঙ্গীতের কথা ,  রঙ বলতে স্থানীয়দের ঘর - দোর  ,  যানবাহন বা পোশাক - আশাক ।  আর সঙ্গীতের পাগলতো আমরা সবাই ।   পুরনো বইয়ের দোকানের কথা উল্লেখের দরকার আছে বলে মনে হচ্ছে না !  এমন তালিকা বাড়তেই থাকে ,  এর অনেক পরের দিকে আসে খাবার  (  ব্যক্তিগত ভাবে আমি ভোজনরসিক না হলেও নিত্যনতুন খাবার চেখে দেখতে কোন আপত্তি করবার কারণ খুঁজে পাই না )  ।  
অনেক স্থানেই উপরের তালিকার একাধিক জিনিস মিলে যায় ,  তখন ভাল লাগে ,  ভ্রমণটা আরো বর্ণময় হয়ে ওঠে বহুমাত্রিকতার ছটায় ।  কিন্তু এর সবই যে একজায়গায় মিলতে পারে তার অভিজ্ঞতা প্রথমবারের মত হল এই মাসে মেক্সিকোর চিআপাঁস রাজ্যের প্রাচীন মায়া নগরী পালেঙ্কেতে যেয়ে ।  মায়া সভ্যতার অন্যতম শ্রেষ্ঠ এই নিদর্শন  ,  একেবারে ঘন  চির সবুজ বৃষ্টিঅরণ্যের মাঝে শত শত বছর আগে হারিয়ে যাওয়া এই নগরী এখনো ঘেরা অজানা সব রহস্যে ।  যাবেন না কি পালেঙ্কে !  প্রতিশ্রুতি দিচ্ছি অপার মুগ্ধতার !  

পুয়েবলা রাজ্যের ভেরাক্রুজ শহর হতে আমাদের যাত্রা শুরু হয়েছিল ,  মেক্সিকান বন্ধু ইসায়আ সেরণার বাবা দয়াপরবেশ হয়ে তার গাড়ীটি আমাদের ব্যবহার করতে দিলেন বিনা শর্তে ,  সেখানে সওয়ার হল আরো দুই মেক্সিকান বন্ধু হুয়ান ভিদাল এবং সিজার সোসা চিকো ,  একুনে আমরা চারমূর্তি ।   গাড়ী চলল  তীর বেগে সবুজ  শ্যামলা দেশটির বুক চিরে    ( আজ্ঞে ,  মেক্সিকো অতি সুজলা সুফলা শস্য শ্যামলা দেশ ,  হলিউডি চলচ্চিত্রের মত রুক্ষ লাল মাটির অন্তহীন প্রান্তর নয় ,  যেখানে কেবল সমব্রেরো আর ক্যাকটাসের রাজত্ব ,  এই নিয়ে পরবর্তীতে লেখা আসিতেছে  )   ,  প্রায় এগার ঘণ্টা পড়ে সাঁঝের আঁধারকে সাথী করে আমাদের প্রবেশ  চিআপাঁসের ঘন অরণ্যে ,  তারপর সোজাসুজি পালেঙ্কেতে ।  
এককালের সরগরম মায়া মহানগরী আধুনিক পালেঙ্কে থেকে ৬ কিলোমিটার দূরে ,  আঁধার ঠেলে অচেনা জায়গায় হোটেল বের করতেই বেশ একটা ঝক্কি গেল ।  তারপর পেটপূজার জন্য যাওয়া হল শহরকেন্দ্রে ,  সেখানে সারাদিনের ক্লান্তি দূর করতে জুড়িহীন মিচেলাদো  (  মিচেলাদো জিনিসটা মেক্সিকোর নিজস্ব আবিস্কার ,  তারা কেবল গ্লাসে সোনালী তরল ঢেলেই ক্ষান্ত হয় না ,  বরং দক্ষ শিল্পীর মত সেই গ্লাসের মুখের চারধারে মরিচের গুঁড়ো ,  লবণ ইত্যাদি সুচারু ভাবে মাখিয়ে দেয় ।  ফলাফল ,  তরল আর সেইসব মশলা মিলে ক্যাপ্টেন হ্যাডকের অমৃতসম ক্লান্তি দূরকরা পানীয় )    আর পাররিয়াদা  (  এক দুর্দান্ত মাংসের ডিশ ,  যেখানে নানা ধরনের সব্জির সাথে গরু ,  মুরগী ,  বরাহ ,  ভেড়া ,  খরগোশ -  প্রায় সবকিছুর মাংসই বর্তমান ) 

 আনা হল ,  সেগুলোর  সদব্যবহার করতে করতে সেই মুখরিত প্রাঙ্গণের চলমান মেলার উপরে মনে হলে ধূসর একটা অবয়ব কেমন ভুতুড়ে ভঙ্গীতে চক্কর দিয়ে শূন্যে নেই হয়ে গেল !  খানিক পরেই মেক্সিকোর তারা জ্বলা রাতে সেই অবয়বটি আবার ডানা মেলে আমাকে জীবনানন্দ মনে করিয়ে দিল -  -   
ভেবে ভেবে ব্যথা পাব ,   - মনে হবে ,  পৃথিবীর পথে যদি থাকতাম বেঁচে
দেখিতাম সেই লক্ষ্মীপেঁচাটির মুখ যারে কোনোদিন ভাল করে দেখি
			    	নাই আমি — 
এমনই লাজুক পাখি ,   -  ধূসর ডানা কি তার কুয়াশার ঢেউয়ে ওঠে নেচে , 
 ততক্ষণে হুয়ানের চোখে পড়েছে  প্যাঁচাটি  ,  সে তো স্প্যানিশে বুয়ও বুয়ও  ( মানে প্যাঁচা )  করে বলল তা জীবনে দেখা প্রথম বুনো লক্ষ্মী প্যাঁচা !  রাতে হোটেল ফিরে তারবিহীন নেট ব্যবহার করতে পেরে আনন্দের চেয়েও অনেক বেশী ঘিরে ধরল নিখাঁদ বিস্ময় ,  এই গহন অরণ্যের মাঝে নেটের মাধ্যমে সারা বিশ্বের সাথে যোগাযোগ প্রতিস্থাপন করতে পারলে বিস্ময়াভূত হব না !  
পরদিন বেশ সকাল সকালই উঠে অন্যদের প্রস্তত হতে বলে বরাবরের সঙ্গী ক্যামেরা হাতে একটু ঘোরাঘুরি করতে বেরোলাম ,  যদি ফ্রেমে সারাজীবন বাঁধিয়ে রাখার মত কিছু মিলে যায় ,  মিলেও গেল ,  এক না একাধিক !  প্রথমটি এক হামিংবার্ড ,  কোন প্রজাতির সেটা ঠাহর করার আগেই উনি সেকেন্ডে কমপক্ষে ৫০বার ডানা ঝাপটে পগার পার হলেন ,  পরেরটি মায়া রমণীদের একটি ক্ষুদে দল ,  এরা এই সময়েই রওনা দিচ্ছে সেই প্রাচীন শহরের দিকে ,  নানা মনোহারী দ্রব্য তাদের সঙ্গী ,  বিকিকিনির জন্য । 


এখনো চির রহস্যে মোড়া মায়ানদের পরিচয় ।  কারা ছিল তারা ?  কোথা থেকে এসে গড়েছিল এত উন্নত সভ্যতা ?  কিভাবে নিশ্চিহ্ন হয়ে গেল মহাকালের প্রান্তরে ?  কিছুই সঠিক ভাবে জানা নেই আমাদের ।  এমনকি বর্তমানে যারা নিজেদের মায়ান বংশধর বলে দাবী করে তারাও যে আসলেই সেই সুমহান সভ্যতার গোড়াপত্তনকারীদের ডিএনএ বহনকারী এটিও অকাট্য ভাবে প্রমাণিত নয় ।  তবে এটুকু বোঝা যায় ল্যাতিন আমেরিকায় হাজার হাজার বছর ধরে বসবাসকারী শত শত গোত্রের মাঝে মায়াদের মুখাবয়ব এবং দেহের আকৃতি একেবারেই আলাদা ধরনের ,  সেই এশীয় চিহ্ন আছে বটে সাইবেরিয়া থেকে আসার জন্য কিন্তু বেশ  মোটা মুখমণ্ডল ,  ভরাট গাল ,  খর্বাকৃতির দেহ অন্য যে কোন গোত্রের চেয়ে আলাদা ।  যে কারণে অ্যাজটেক ,  ইনকা ,  টোলটেকদের উৎস এবং নিশ্চিহ্ন হবার কারণ আমাদের প্রায় সবটুকুই জানা থাকলেও মায়াদের ক্ষেত্রে আমাদের অবস্থা এখনো অন্ধকারে হাতড়ানোর মতই ।   ( তাদের এক বর্ষপঞ্জিকাই যেভাবে কোটি কোটি মানুষের ঘুম কেড়ে নিয়েছে ২০১২র ডিসেম্বরে এই গ্রহ ধ্বংস হয়ে যাবে বলে !  !  ) 

মায়া রমণীদের দলটির গোটা কয়েক ছবি তুলতে না তুলতেই  ইসাইয়ার বাবার গাড়ীর ভেঁপু শোনা গেল ,  রওনা হলাম আমরা পালেঙ্কের উদ্দেশ্যে ।  আরো ঘন বনের মাঝে উঁচু পাহাড়ের মাথায় সেই শহর ,  বেশ সর্পিল রাস্তা বেয়ে নির্দিষ্ট জায়গায় গাড়ী রেখে বেশ খানিকটা হেঁটে মূল ফটকের সামনে যাওয়া হল ,  জায়গাটিতে বেশ রমরমা একটা বাজার বসে গেছে ইতিমধ্যেই ,  তারমধ্যে ইতস্তত ঘোরাঘুরি করছেন মায়াদের রঙিন সাজপোশাক পরা তরুণীরা আর ধবধবে সাদা ফতুয়া জাতীয় পোশাক পরিহিত বালকের দল ।  সূর্যদেব ইতিমধ্যেই বেশ কিছুটা উপরে উঠে গেছেন তাই প্রথমেই খাদ্য অন্বেষণ করাটাই বুদ্ধিমানের কাজ মনে হল । 



সবার আগে মিলল ঝালমুড়ি !  কেউ কি বিশ্বাস করবে !  ঠিক মুড়ি নয় ,  নানা ধরনের শিম বিচি ,  ভুট্টার দানা ,  সূর্যমুখীর বিচি এমনকি ছোট্ট ছোট্ট শুটকি মাছ পর্যন্ত সেই ঝালমুড়ির আস্তানায় মিলল ,  কার সাথে কি চায় বলতেই চাল্লু ছোকরা সব মিশিয়ে আমাদের দেশের মতন ইচ্ছেমত খানিকক্ষণ ঝাকিয়ে বেশ খানিকটা   টাটকা লেবুর নির্যাস দিয়ে প্যাকেট করে দিল  ,  আর ঝাল !  মেক্সিকোতে ঝাল ছাড়া কোন খাবার হয় না  !  ! 

বেশ তৃপ্তি হল বটে সেই মুড়ি বিহীন ঝালমুড়ি খেয়ে ,  কিন্তু খানিক পরেই গোটা শহর চষে বেড়াতে হবে ,  মায়ান পিরামিডের উপরে চড়তে হবে ,  তাই জম্পেস একটা খাবারের জন্য মায়ান রেস্তোরাঁয় বসা হল ।  বসেই উদাত্ত গলায় বলে বসলাম যস্মিন দেশে যদাচার ,  মায়া মুলুকের যখন এসেছিই খাঁটি মায়ান খাবার আস্বাদন করেই তবে যাব ।   মিলে কলা পাতায় মোড়ানো তামাল ,  আসলে ভুট্টার দানা মিহি করে গুঁড়ো করা ,  তার মধ্যে চাহিদা মত মাংসের কিমা মেশানো ।  উপরে ইচ্ছে মত ঝাল বা লেবুর সস ঢালা যায় ।  তামাল একেবারে মায়ানদের খাবার বলেই ধারনা করা হয় ,  প্রায় তিন হাজার বছর আগের রেসিপি মোতাবেক প্রস্তত এক সুখাদ্য খাচ্ছি তা  ভাবতেই রসনার চেয়ে মস্তিষ্কই বেশী আনমনা হয়ে উঠল ।  

এরপরে গাছ পাকা সোনালি বর্ণের আমের দামদর করছি  (  মেক্সিকোতে বছরের ১২ মাসই আম মিলে ,  কত্ত বড় অবিচার !  )  এই সময় দুতিনটে ছেলে চিৎকার করে উঠল মনো মনো বলে ।  মনো মানে বাঁদর ।  দেখি উঁচু গাছের আড়ালে ৪ - ৫টি বেশ মিশমিশে কালো বাঁদরের দল তাদের লাঙ্গুল দেখিয়েই নাই হয়ে গেল ।  বাহ ,  বেশ তো জায়গাটি ,  ইতিহাস অনুভব করতে এসে বুনো স্বাধীন প্রাণীর দেখা মিলল ! 
অবশেষে মূল ফটক পেরিয়ে সিঁড়ি টপকিয়ে আমরা মূল পালেঙ্কে চত্বরে পৌঁছালাম এবং মোহাবিষ্টের মত তাকিয়ে থাকলাম সকল  বিশেষণ ,  ভাষা ,  ধ্বনি ভুলে অবাক বিস্ময়ে ।  প্রায় ২১০০ বছর আগে দুর্গম এই অঞ্চলে ,  শ্বাপদ সংকুল অরণ্যে এই কীর্তি গড়ে ছিল কোন সে স্থপতি !  কি অপূর্ব বিস্ময় !  



শ্যাওলা ঢাকা কালচে রঙের সিঁড়ি ,  বেয়ে উঠে যেতে হবে নানা প্রত্নসম্পদ ছুয়ে দেখতে ,  কোনটা পিরামিড ,  কোনটা রাজার  প্রাসাদ ,  কোনটা পুরোহিতের মন্দির কোনটা আবার আকাশ পর্যবেক্ষণের কাজে ব্যবহৃত মানমন্দির । 

 কিন্তু মূল আকর্ষণ এর মাঝে খড়ের চালা দিয়ে ঢেকে রাখা পবিত্র মায়ান সমাধি কক্ষ ,  এখানেই যে সমাধিত হয়েছিলেন সবচেয়ে বিখ্যাত মায়ান রাজা পাকাল ,  ইতিহাসে যার নাম অক্ষয় হয়ে আছে পাকাল দ্য গ্রেট নামে ।   


৬১৫ সালে  মাত্র ১২ বছর বয়সে পাকাল রাজা হিসেবে সিংহাসন অলংকৃত করেন ,  সুদীর্ঘ ৬৮ বছর রাজ্য শাসনের পরে ,  পালেঙ্কেকে তার ইতিহাসের অন্যতম সমৃদ্ধির স্থানে নিয়ে যাবার পর ৮০ বছর বয়সে তিনি দেহ রক্ষা করেন ।  পালেঙ্কের উদ্ধারকৃত অনেক দেয়ালের গায়ে খোদাই করা পাকালের দেহাবয়ব দেখা যায় ,  ধারণা করা যায় প্রাচীন মিশরে ফেরাউন ২য় রামেসিসকে যেমন দ্য গ্রেট ফারাও বলা হয় ,  তেমনি পাকাল সমসন্মানে ভূষিত ছিলেন মায়ান রাজত্বে ।  

রাজা পাকাল সম্বন্ধে শৈশবে আগ্রহের জন্ম নেয় তার সমাধির ঢাকনা বা সার্কোফোগাসের ওপর খোদিত চিত্রকর্ম দেখে ,  যা বিশ্বের অন্যতম বিখ্যাত সার্কোফোগাস ।  যেখানে দেখা যাচ্ছে পরকালের উদ্দেশ্যে যাত্রা শুরু করেছেন মহান রাজা পাকাল ,  কিন্তু এরিক ফন দানিকেন এবং তার গ্রহান্তরের মানুষ তত্ত্বের সমর্থকরা মনে করল রাজা পাকালের এই ছবি নিখুঁত ভাবে রকেট নিয়ন্ত্রণরত একজন মহাকাশচারীর ছবিকে নির্দেশ করে !  যেখানে দেখা যাচ্ছে সামনের মনিটরে চোখ নিবদ্ধ রেখে হাতে ও পায়ে নানা যন্ত্র নিয়ন্ত্রনে ব্যস্ত একজন মহাকাশচারী  ,  এমনকি তার যানের শেষ প্রান্ত দিয়ে বেরোনো ধোঁয়াও আবিস্কার করলেন অনেকে ,  কিন্তু একমাত্র বিচ্যুতি ছিল পাকালের মাথায় কোন মহাকাশচারীর হেলমেট ছিল না ! 

আমিও নিজেও একাধিক তথ্যচিত্র দেখেছি যেখানে রাজা পাকালকে অস্বাভাবিক উচ্চতার অধিকারী বর্ণনা করে দাবী করা হয়েছে উনি নিজেই ছিলেন একজন এলিয়েন !  যাই হোক ,  এই সময়ে দানিকেন চর্চা সারা বিশ্বের তুমুল আলোড়ন তুললেও এর পক্ষে কোন শতভাগ প্রমাণ না মেলায় এবং বিকল্প গ্রহণযোগ্য  ব্যাখ্যা পাওয়া যাবার ফলে ইতিহাসবিদরা মাটি খুঁড়ে নতুন তথ্য বা শিলালিপি উদ্ধার করে আসল সত্যের নাগাল পেতে বদ্ধ পরিকর ।   অনেকেই প্রশ্ন তুলতেন ,  রাজা পাকালের মাথা কেন এমন অদ্ভুত আকারের ?  উত্তর ,  থাকে অতি ছোট অবস্থাতেই বিশেষ হাড়ের তৈরি পাথর সংযুক্ত ভারি মুকুট পরিয়ে রাখা হত ,  ফলে মাথার খুলি এমন অস্বাভাবিক আকার ধারণ করে ।  
হাঁটি হাঁটি পা পা করে অবশেষে ঢোকা গেল মূল সমাধি কক্ষের কাছের রাস্তায় ,  কফিনটি ফাঁকা ,  সেই অতি বিখ্যাত ঢাকনাটি আর নেই এখন ,  নেই চির চেনা সেই সবুজ জেড পাথরের মহা মূল্যবান মুখোশ  ( ডেথ মাস্ক )   কিন্তু লালচে রঙের ফাঁকা কফিনটিই যেন উত্তর দিন হাজারও না মেলা প্রশ্নময় কৌতূহলের । 


 বাহিরে তখন বৃষ্টি হচ্ছে বেশ জোরে ,  সমাধিকক্ষের দেয়াল ভেদ করে জল চুইয়ে পড়তে থাকল বিন্দু বিন্দু ।  এমন বন্ধুর আবহাওয়াতেও যে এই স্থাপত্যগুলো টিকে আছে তা বিস্ময়কর ।  চোখে পড়ল মায়ান স্থাপত্যকলার কিছু আলাদা বৈশিষ্ট্য ,  বিশেষ করে পিরামিড জাতীয় ছাদ করার সময় কি করে দুই দিকের দেয়াল ক্রমশ কাছে এগিয়ে আনা হত ।  


সমাধি মন্দির থেকে বেরোতেই জানা গেল নিরাপত্তাজনিত কারণে   সবচেয়ে উঁচু পিরামিডে বা মন্দিরে আরোহণ নিষিদ্ধ !  কিন্তু আমরা অন্যান্যগুলোতে যেতে পারব । 

কাছের বিশাল মন্দিরটিতে চড়া হল সাবধানে ,  সেখানে চারপাশের বারান্দা ঘিরে উঁচু স্তম্ভগুলোতে রাজা পাকালের অবয়ব খোদাই করা আছে ,  কিছু বেশ স্পষ্ট ,  বাকিগুলো কালের ধুলোয় ক্ষয়ে গেছে । 



 অদূরেই আরো বেশ কয়েকটি মন্দির ।  ১৮০০ সালের দিকে বিচ্ছিন্ন ভাবে এই জঙ্গলে ঢাকা মহানগরীতে বিচ্ছিন্ন ভাবে প্রত্নতত্ত্ববিদ ,  অভিযাত্রী ,  গুপ্তন্ধনসন্ধানীদের আগমন ঘটতে থাকে ।  তখন পুরো অঞ্চল ছিল অত্যন্ত জনবিরল ।  আস্তে আস্তে গত শতাব্দীতে জঙ্গল পরিষ্কার করে পালেঙ্কেকে বর্তমান রূপে নিয়ে যাওয়া হয়েছে ।  তারপরও চারিদিকে ঘিরে আছে সবুজ মহীরুহরা ,  যেন কিছুদিন সুযোগ পেলেই পুনরুদ্ধার করবে হারানো রাজত্ব ।  


মন্দিরের নিচে নানা জাতের দ্রব্য নিয়ে বসেছে স্থানীয়রা ,  সেখানে মায়ান বর্ষপঞ্জী ,  আদি দেবতা ,  পবিত্র সবুজ পাখি ক্যেটজাল ,  রাজা পাকালের মৃত্যু মুখোশ কি নেই !  

এক পুঁচকে খুব চাল্লু ভঙ্গীতে এসে ফিসফিস করে বলল ,  অন্যরা এই গলায় ঝুলাবার মায়ান লকেট ১০ পেসোর কমে দিবে না ,  তোমাদের পছন্দ হয়েছে তাই আমি মাত্র ৩ পেসোতেই দিয়ে দিব !  তার প্রত্যুৎপন্নমতিতা  দেখে আর গুল দেবার ক্ষমতায় মুগ্ধ হয়ে কিছু লকেট কিনেই ফেললাম সবাই ।  

পরের মন্দিরটি অপেক্ষাকৃত উঁচু জায়গায় ,  এখান থেকে সমগ্র শহর যেমন দেখা যায় ,  তেমন দূরের অরণ্যও চোখে পড়ে ।  সিঁড়ি বেয়ে উঠানামার নানা পর্যায়ে বিশ্রাম নিয়ে চোখ বুজে উপলব্ধির চেষ্টা করলাম খানিকটা দেড় হাজার বছর আগের এই জাদুময় মন্ত্রমুগ্ধ পরিবেশ ।  


এর মাঝে বেলা গড়িয়েছে অনেক ,  আজকেই আবার যাবার কথা সবুজ জলপ্রপাত দর্শনে ,  সেখান থেকে আরেক সমৃদ্ধ মায়ান নগরী কালাকমুলে ।  আরও খানিকক্ষণ মুগ্ধ চিত্তে পালেঙ্কেতে অতিবাহিত করে আবার পথে আমরা । 
 ওহ ,  আসল কথাই বলা হয় নি ,  এখন পর্যন্ত পালেঙ্কের যে ছবি দেখলেন  ,  বিশেষজ্ঞদের মতে তা মূল মহানগরীর মাত্র ২  %   (  যদিও উইকিতে আছে ১০  %   )  ,  যে কারণে এই দুই ভাগেই রাজা পাকালের সমাধি পেয়ে নিজেদের ধন্য মনে করেছিলেন প্রত্নতাত্ত্বিকরা ।  আসল কথা হচ্ছে ,  এখনো এই মায়া নগরীর শতকরা ৯৮ ভাগ অপেক্ষা করছে বনের আড়ালে ,  মাটির নিচে ,  আবিষ্কৃত হবার অপেক্ষায় ,  হয়ত আপনারই জন্য  !  !  !             

 (  পাকালের কফিনের ঢাকনা এবং মুখোশের ছবি দুইটি নেট থেকে সংগৃহীত । 
এই লেখাটি আমার বন্ধু আশরাফুজ্জামান ইউসূফী শুভর জন্য  (  যার  বর্তমান পরিচয়গুলোর অন্যতম  আর্বোভিরাস '  -  ব্যান্ডের  ভোকাল  ' সুফি মেভেরিক '  )  ,  গায়ক ,  গীটারবাদক ,  চিত্রকর এই বন্ধুটির সাথে আমার স্কুল  জীবনের  অসংখ্য বিকেল ,  সন্ধ্যা ,  রাত ,  দিন কেটেছে মায়া ,  ইনকা ,  অ্যাজটেক ,  এলিয়েন ,  ভিনগ্রহ ,  পিরামিড ,  দানিকেন ,  ফ্লাইং সসার  ইত্যাদি ইত্যাদি নিয়ে কথা বলে ।  আজও যখন উত্তরের শীতের আকাশে ঝিকিমিকি তারা জ্বলে ,  অণু তার মাঝে স্বপ্নগ্রস্ত হয়ে ঠাণ্ডায় কাঁপতে কাঁপতে খুঁজতে থাকে রহস্যময় কোন আলো ,  কোন শব্দ ,  কোন সঙ্কেত ,  শুভও নিশ্চয় ঢাকার আকাশে চোখ মেলে থাকে  –  খোঁজার চেষ্টা করে আমাদের না জানা রহস্যগুলোর সমাধান ।  ভালো থাকিস ,  বন্ধু ।  সবসময় ।  ।   ) 






হেমিংওয়ের কিউবা 



আর্নেস্ট হেমিংওয়ে -  মহাকালের বুকে অমর ,  অব্যয় ,  অক্ষয় হয়ে আলো ছড়ানো এক লেখক ।  কেবলই কি একজন কালজয়ী লেখক হেমিংওয়ে না সেই সাথে সাথে উঠে আসে তার সৈনিক পরিচয়টিও ?  অ্যাডভেঞ্চারপ্রিয় মানুষটির দুর্দমনীয় শিকারের নেশা ?  সাগরের সাথে যুদ্ধ করে বড় মাছ শিকারের প্রতি তার প্রগাঢ় ভালবাসা ?  কিংবদন্তীতুল্য ভ্রমণের অভিজ্ঞতাও ? 
সেই সাথে নিজের জীবনের অভিজ্ঞতা ছুয়ে ছেনে লেখনীর পরশ পাথর দিয়ে পাঠকদের পাতে তুলে দিতেন এমন এক জগৎ যা চিরকাল আমাদের এক অজানা পৃথিবীর গান শোনায় ।  সেই অদেখা জগতে আমরা কেবল হেমিংওয়ের বইয়ের মাধ্যমেই খানিকটে দুঃসাহসিক উঁকি দিতে পারি -  বিশ্বযুদ্ধের রণাঙ্গনে ,  আফ্রিকার উম্মুক্ত প্রান্তরে ,  প্রেইরির বুনো বাতাসে ,  মুষ্টিযুদ্ধের রিঙে ,  ইতালির থমকে থাকা কোন শহরে ,  কিউবার উপকূলে চোরাচালানকারীর কারবারে ,  ক্যারিবিয় সাগরের সাথে জীবনের জন্য প্রতিনিয়ত ঝুঝে চলা বুড়ো জেলের নৌকায় ।  আকন্ঠ ভাললাগার মুগ্ধতায় ডুবেও সেই পৃথিবীটাকে আমরা কোনদিনই ছুতে পারি না ,  হেমিংওয়ের একান্ত বাস্তবসম্মত বর্ণনা আর নিরেট ভাষা আমাদের সেই দেখা আলো না দেখা রূপের কাছে নিয়ে যায় বটে কিন্তু আটপৌরে জীবনে অভ্যস্ত আমাদের বিশ্বাস হয় না এমন কিছু ঘটা আদৌ সম্ভব কি ! 
সম্ভব না হোক ,  যে মানুষটি বহু দূরের সেই জগতগুলোর হদিস আমাদের এনে দিলেন তার স্মৃতিকে তো অন্তত ছোঁয়া যায় ।  যার সাহিত্য সারা বিশ্বে মানুষের জীবন সংগ্রামের জয়গান গেয়ে যাচ্ছে আজো অবিরাম ভাবে ,  তার পদক্ষেপতো অনুসরণ করা সম্ভব ।   এমন আশা প্রথম মনে আস্তানা গেড়েছিল স্টকহোমের নোবেল প্রাইজ জাদুঘরের রেকর্ড কক্ষে  এই প্রবাদ প্রতিম লেখকের সংরক্ষিত বলিষ্ঠ কণ্ঠের সাক্ষাৎকার শুনে ,  পরবর্তীতে প্যারিসের কিলোমিটার জিরোতে অবস্থিত শেক্সপীয়ার অ্যান্ড কোং বইয়ের দোকানে যার আড্ডা ও সাহচর্য তাকে লেখক হতে মূল প্রেরণা জুগিয়ে ছিল ,  ভেনিসে গ্র্যান্ড চ্যানেল পারের হোটেলে ।  এমনি এক পথ পরিক্রমার শেষে নিজেকে অবাক হয়ে আবিষ্কার করি কোহিমার নামের এক ছোট্ট গ্রামে ।  ক্যারিবিয়ান সাগরের সুনীল জলরাশি আলতো পরশ বুলিয়ে যাচ্ছে কোহিমারের সৈকতে ,  সাগরের দিকে কামান তাক করে আছে গত তিনশ বছর ধরে স্প্যানিশদের গড়া এক পাথর দুর্গ ,  তার ঠিক পাশেই বিশ্বের প্রথম হেমিংওয়ে প্লাজা বা হেমিংওয়ে ভক্তদের তীর্থস্থান ।  চারপাশে স্তম্ভ ঘেরা জায়গাটির কেন্দ্র বিন্দুতে হেমিংওয়ের আবক্ষ ধাতব ভাস্কর্য । 


 এই ধীবরপল্লীটি বড় প্রিয় ছিল হেমিংওয়ের ,  সুযোগ পেলেই থাকতে যেতেন সেখানে ,  মিশতেন সাধারণ জেলেদের সাথে ।  মাছ শিকারে যেয়ে যেমন প্রায়ই সফল হতেন দৈত্যাকৃতী মাছ বড়শীতে বিঁধাতে ,  তেমনি জেলেদের কাছ থেকে শুনতেন তাদের সংগ্রামময় জীবনের ঘটনাবলী ।  তাদের জীবন থেকেই ধারণা নিয়ে লিখেছিলেন জগৎ কাঁপানো  সাহিত্যকীর্তি দ্য ওল্ডম্যান অ্যান্ড দ্য সী  ।  যে বইটি তাকে পুলিৎজার পুরস্কারের সাথে সাথে নোবেল পুরষ্কার এনে দেয় ।  নোবেল পুরস্কার থেকে প্রাপ্ত সমস্ত অর্থই হেমিংওয়ে এই গ্রামের জেলেদের জীবন উন্নয়নের জন্য ব্যয় করেছিলেন ।  তার মৃত্যুর পর কোহিমারের জেলেরা নিজ নিজ নৌকার প্রপেলার থেকে সীসা কুঁদে বাহির করে এই ভাস্কর্যটি গড়ে অম্লান করে রেখেছে তাদের চিরবন্ধুর স্মৃতি ।  তাদের কাছে হেমিংওয়ের নাম ছিল  পাপা । 

বেজায় গরম পড়েছে ,  আগস্ট কিউবার উষ্ণতম মাস ।  কোহিমারের সমস্ত অধিবাসী ব্যস্ত সাগর তীরের ঠাণ্ডা হাওয়ায় শরীর জুড়াতে না হয় সাগর সঙ্গমে সাতারে ।  তাদেরই একজনের কাছে পেলাম  এই গ্রামের হেমিংওয়ের প্রিয় পানশালা ল্য তেরেজার হদিশ । 

 সাগর কোল ঘেঁষেই তৈরি এই পানশালাটিতে হেমিংওয়ে কোহিমারে  আসলে যেতেনই প্রতিদিন ।  এখন সেই পাব - রেস্তোরাটির সব দেয়ালেই লেখকের স্মৃতি বিজড়িত ছবি ,  চিত্রকর্ম বা ভাস্কর্যের অবস্থান ।  এক কোণে দেখি তার পায়ের একজোড়া ছাপ সযত্নে সংরক্ষিত ।  

পানীয় রসিকদের জন্য পানশালাটির তালিকায় আছে পাপা ডোবলে -  রাম ,  লেমোনেড ,  বরফের সমন্বয়ে তৈরি হেমিংওয়ের প্রিয় পানীয় ।  জানা গেল বেশ চড়া দামে বিকোই তা । 

 ল্য তেরেজার সাগরপারের জানালাটি দিয়ে আদিগন্ত বিস্তৃত ঘন ফেনিল সমুদ্র দেখা যায় ,  চোখে পড়ল বড় পানকৌড়িদের বিশাল ঝাক আর বিশালকায় বাদামী পেলিক্যানের মাছ ধরার চেষ্টা ।  এমন স্মৃতি ফ্রেমবন্দী করার আশায় জানালার কাছে যেতেই দেখা এক বুড়ো জেলের সাথে ,  রীতিমত জাল ঝাকিয়ে মৎস্য শিকাররত ।  প্রথমেই মনে হল এও হয়ত পর্যটকদের মনোরঞ্জনের এক ফন্দী ,  পরে শুনি এই খানে অনেকেই চেষ্টা করে জোয়ারের জলে সমুদ্রগর্ভ থেকে রূপোলী ফসল তুলে নিতে । 

 রেস্তোরার দেয়ালে অসংখ্য সাদা কালো আলোকচিত্রের মাঝে গুটিকয়েক পেইন্টিংও উঁকি দিচ্ছে ,  তাদের একটা হেমিংওয়ের ব্যক্তিগত নৌকার পিলারের ২০ বছরেরও বেশী ফার্স্ট মেটের দায়িত্ব পালন করা ক্যাপ্টেন গ্রেগরি ফুয়েন্তসের । 
 
অনেকের মতেই হেমিংওয়ের দ্য ওল্ড ম্যান অ্যান্ড দ্য সীর সেই ওল্ড ম্যান  সান্তিয়াগো আসলে এই ক্যাপ্টেনই ।  সারা জীবন দেদারসে সিগার ফুঁকেও ১০৪ বছর দিব্যি সুস্থ অবস্থায় এই কোহিমারে অতিবাহিত করার পরে ২০০২ সালে এই ভুবনের মায়া ত্যাগ করেন ।  সেই সময় পর্যন্ত কোহিমারের অন্যতম প্রধান আকর্ষণ ছিলেন আজব বুড়ো ,  হেমিংওয়ের ব্যক্তিগত জগৎ সম্পর্কে সবচেয়ে বেশী জানা মানুষ ।   যদিও তিনি কোনদিনই দ্য ওল্ড ম্যান অ্যান্ড দ্য সী পড়েন নি ,  এই ব্যপারে তার নির্লিপ্ত মন্তব্য ছিল  –  আমি তো এদের মাঝেই থাকি ,  সেই গল্পের অভিজ্ঞতার মাঝেই আমাদের জীবন ,  নতুন করে আর পড়ার কি আছে ! 
ফেরার পথে সেই ক্যাপ্টেনের বাড়ীর দরজায় থামা হল কিছুক্ষণ । 


 যদিও হেমিংওয়ে কোন সময়ই বলেন নি যে কোন ব্যক্তিবিশেষের ঘটনা নিয়ে তিনি সেই অমর বুড়ো জেলের চরিত্র সৃষ্টি করেছেন ,  তারপরও হেমিংওয়েবোদ্ধাদের মতে ক্যাপ্টেন ফুয়েন্তেস নন ,  সেই আজব বুড়ো সান্তিয়াগোর মূল ঘটনা নায়ক ছিলেন পিলারের প্রথম ফার্স্ট মেট কার্লোস গুতিয়েরেজ ।  এর বেশী আর কিছু জানা যায় না কিন্তু দীর্ঘ জীবনের কারণেই হয়ত পর্যটকরা মনে করতে চাইতেন ক্যাপ্টেন গ্রেগরীও ফুয়েন্তেসই সেই সান্তিয়াগো ,  মনে আত্নপ্রসাদ নিয়ে ফিরতেন জীবন সংগ্রামে নুয়ে না পড়া প্রিয় উপন্যাসের চরিত্র এক আশাবাদী চিরতরুণকে চর্মচক্ষে দেখে । 
এরপরের গন্তব্য ছিল ওল্ড হাভানার এক কোনায় বিখ্যাত হোটেল অ্যাম্বোস মুন্ডোস ।  হোটেলটি আন্তর্জাতিক ভাবে বিখ্যাত কারণ এই হোটেলেরই ৫১১ নম্বর কক্ষে ৭টি বছর ছিলেন আর্নেস্ট হেমিংওয়ে !   ৫তলার এই কক্ষটি বেছে নেবার মূল কারণ ছিল সেখান থেকে পুরনো হাভানা চমৎকার দৃশ্য চোখে পড়ে ।  জমজমাট হোটেলের লবিতে দেয়াল জুড়ে কিংবদন্তির লেখকের নানা আলোকচিত্র । 

৫১১ নম্বর কক্ষটি আজ জাদুঘর ।  তালাবদ্ধ থাকে তা ,  কেবল মাত্র হেমিংওয়ে তীর্থ যাত্রীদের দর্শনের জন্য খুলে দেওয়া হয় ।  আসবাবপত্র 
তেমনটাই রাখা আছে যেমন ছিল হেমিংওয়ের সময়ে ।  


এক আলমারিতে বিশ্বের নানা ভাষায় অনুদিত তার বইগুলি  ( পরের বার আসলে বাংলা অনুবাদ সাথে নিয়ে আসতে হবে !   )  ।  কোণায় বিছানার উপরে তার উপরে ছাপা নানা পত্রিকার সমারোহ ,  পাশে আদ্যিকালের টেলিফোন ।  দেয়ালে মুষ্টিযুদ্ধ ও নিসর্গের চিত্রকর্মের সাথে সাথে নানা স্মৃতিময় আলোক চিত্র ।  এক পাশে আফ্রিকা থেকে আনা নানারকম বল্লমের সংগ্রহ ,  সেই সাথে অবশ্যম্ভাবী ভাবে মাছ ধরা বড়শিরও ।  


ঘরের মূল আকর্ষণ এর ঠিক মাঝখানে ,  তারই ব্যবহৃত চেয়ার - টেবিলের উপর রাখা টাইপ রাইটার ,  যা দিয়ে এই হোটেল কক্ষে বসেই তিনি রচনা শুরু করেছিলেন স্প্যানিশ গৃহযুদ্ধ নিয়ে তার অমর ক্ল্যাসিক FOR WHOM THE BELL TOLLS .  টাইপরাইটারের সাথে তার হাতে লেখা উপন্যাসটির একটি পাতাও আছে ,  নানা যাচাই - বাছাইএর নকশায় ভরা । 
জানালায় দাড়াতেই চোখে পড়ল ওল্ড হাভানার জীবন ও দৃশ্য ,  যার প্রেমে পড়ে কালজয়ী লেখক এক মাঝারি আকৃতির ঘরেই কাটিয়ে ছিলেন এতগুলো বছর । 

এরপরপরই তার জীবনের আবার সমুদ্রের উত্তাল তরঙ্গের মত আসে নব রমণীর প্রেম ,  মার্থা গেলহর্ন নামের আমেরিকান সাংবাদিকের সাথে বিবাহবন্ধনে আবদ্ধ হন হেমিংওয়ে (  মার্থা ছিলেন তার ৩য় স্ত্রী )  ।  তারপরপরই মার্থা  জানায় এই হোটেলঘরে সংসার করা তার পক্ষে সম্ভব নয় ,  খুজতে হবে নতুন আশ্রয় ।  তবে তাই হোক !  
হাভানার পনের মাইল দূরে ফিনকা ভিগিয়া নামের এক খামার বাড়ী ভাড়া করলেন নতুন সংসার পাতবার আশায় ,  ১৯৩৯ সালে ।  পরের বছর বাড়ীটি এতোটাই ভাল লাগল মিয়া - বিবির কিনেই নিলেন তারা সারা জীবনের জন্য ।  ১৯৪৫ সালে তাদের ডিভোর্স হয়ে গেলেও জীবনের ২১টি বছর এখানে কাটান লেখক ,  ১৯৬০ সাল পর্যন্ত ।  কিউবান সরকার অনেক আগেই জাদুঘরে পরিণত করেছে  ফিনকা ভিগিয়াকে ।  সেটিই এবারের হেমিংওয়ে পরিক্রমায় আমাদের শেষ গন্তব্য । 

হাভানায় চলমান অ্যাণ্টিক গাড়ীর অভাব নেই ,  এখনে রাস্তায় যেগুলো বহাল তবিয়তে চলছে তা অনায়াসে অন্য যে কোন দেশের কালেক্টরস আইটেম হতে পারে ।  অধিকাংশই পঞ্চাশের দশকের বিশালাকায় চার চক্রযান ।  এমন একটাই চেপে পৌঁছানো গেলে ফিনকা ভিগিয়া ।   চমৎকার সবুজ বাগানের মাঝে সফেদ স্নিগ্ধ স্থাপনা ,  সুরকি বিছানো পথ চলে গেছে পেছনের বারান্দা পর্যন্ত ,  আরেকটা পিচ ঢালা পথ মূল গেছে মূল ফটক দিয়ে খানিকটা ঘুরে সিংহ দরজা পর্যন্ত ।   বিশাল এলাকা জুড়ে নানা গাছের সমাহার ,  বাঁশ ঝাড় থেকে শুরু করে অর্কিড কি নেই সেখানে ।  বাগানের এক প্রান্তে আলাদা করে রাখা আছে লেখকের বিখ্যাত নৌকা পিলার । 

পিলারের ইতিহাসও কম রোমাঞ্চ জাগানিয়া নয় ,  ১৯৩৪ সালে এই নৌকাটি কেনেন আজীবন মাছ শিকারের ভক্ত হেমিংওয়ে । ক্যারিবিয়ার নানা অঞ্চলে বিশালাকার মাছ শিকার করেন এর সাহায্যে ।  ২য় বিশ্বযুদ্ধ চলাকালীন সময়ে  কিউবার জলসীমানায় জার্মান সাবমেরিন চিহ্নিত করার কাজ চালায় পিলার ।  অধিকাংশ সময়েই এর ক্যাপ্টেন ছিলেন গ্রেগ্ররী ফুয়েন্তেস ।   উইলে পিলারকে ফুয়েন্তেসের কাছেই সমর্পণ করে যান হেমিংওয়ে ।  জানা যায় হেমিংওয়ের মৃত্যুর পর অনেকেই পিলারে চেপে মাছ ধরতে যাবার জন্য মোটা টাকা সাধতে থাকে ফুয়েন্তেসকে ,  কিন্তু তার মন সায় দেয় না এতে ।  শেষে ফিদেল ক্যাস্ট্রোর কাছে ধর্না দেন তিনি ,  জানান সবচেয়ে খুশী হবেন পিলারকে  হেমিংওয়ের বাড়ীতে নিয়ে গেলেই ।  ফিদেলের সাথে অত্যন্ত বন্ধুত্বপূর্ণ সম্পর্ক ছিল হেমিংওয়ের (  সিয়েরা মায়েস্ত্রে পর্বতে গেরিলা অভিযান চলাকালীন সময়ে ফিদেলের বেড টাইম পড়ার বই ছিল ফর হুম দ্য বেল টোলস )   ,  বন্ধুর স্মৃতি রক্ষার্থে  ফিদেলের তত্বাবধানে পিলারের শেষ আবাসস্থান হয় ফিনকা ভিগিয়া যা লেখক দিয়ে গিয়েছিলেন কিউবার জনগণকে । 

মজবুত নৌকাটি আছে যথাযথ অবস্থায় ,  যেখানে কোন অবস্থাতেই জুতো পায়ে উঠতেন না হেমিংওয়ে ।  চোখে পড়ে ক্যাপ্টেনের হুইল আর মাছ শিকারির বসার চেয়ার ।  কিউবাতে বলা হত ,  সকালে হেমিংওয়ে টাইপ রাইটারের সাথে যুদ্ধ করেন আর বিকেলে পিলারে চেপে সমুদ্রের মাছদের সাথে ! 

পিলারের পাশেই এক ছোট কবরস্থান ,  যেখানে আছে  তাদের পোষা চারটি কুকুরের নামসহ সমাধি ফলক (  বেড়াল পোষারও সাংঘাতিক বাতিক ছিল হেমিংওয়ের ,  এই বাড়ীতে ক্রস ব্রিডিং এর মাধ্যমে নতুন প্রজাতির বেড়াল সৃষ্টিরও চেষ্টা চালান তিনি ,  এক পর্যায়ে তো এখানে ৫৭টি বেড়াল ছিল )  । 

পাশেই বিখ্যাত সুইমিং পুল যেখানে একদা ভুবন কাঁপানো হলিউড অভিনেত্রী আভা গার্ডনার জন্মদিনের পোশাকে সাঁতার কেটেছিলেন ,  এখানে আরো জড়িয়ে আছে ক্যারি গ্রান্টসহ হেমিংওয়ের আরো কজন মহারথী চিত্রতারকা বন্ধুর স্মৃতি ।  জানা গেল ৫টি ভাষায় খুব ভাল দখল ছিল তার ,  অনর্গল বলতে পারতেন স্প্যানিশ ,  ইতালিয়ান ,  জার্মান ,  ফরাসী আর মাতৃভাষা ইংরেজি !  
ফিনকা ভিগিয়ার সংগ্রহ এতই মূল্যবান আর ব্যপক যে খোয়া যাবার ও ক্ষতি হবার ভয়ে সেই বাড়ীর ভিতরে কোন দর্শনার্থীর প্রবেশাধিকার নেই !  তাদের অধিকার কেবল মাত্র বিশালকার দরজা ও জানালাগুলো দিয়ে অনাকাঙ্ক্ষিত প্রতিবেশীর ন্যায় উঁকি মেরে দেখবার ,  অবশ্য তাতেই পুরোটা দেখা হয়ে যায় (  সেই কারণেই বৃষ্টির দিনে বা সময়ে এটি খোলা হয় না  !  )  ।  বাড়ীটি ঠিক তেমনি সাজানো আছে যেমনটা ছিল ১৯৬০ সালে যখন হেমিংওয়ে কিউবা ত্যাগ করেন । 
অনেকগুলো ঘর ।  আলোবাতাস খেলছে সর্বদাই ।  বিশাল প্রশস্ত বসার ঘরের এক পাশে শোবার ঘর ,  আছে অতিথি কক্ষ ,  খাবার ঘর ।  প্রতিটি ঘরে আছে বই  !  হাজার হাজার বই ।  সেই সাথে ম্যাগাজিন ।  জানা গেল কম পক্ষে নয় হাজার বই আছে এই বাড়ীতে ।  আর সেই সাথে প্রায় প্রতিটি ঘরের দেয়ালেই আছে শিকারি হেমিংওয়ের আফ্রিকার থেকে আনা নিজস্ব শিকারের নিদর্শন -  নানা জাতের হরিণ ,  অ্যান্টিলোপ ,  বুনো মহিষ ,  চিতা ,  সিংহ  কি নেই সেখানে !  সেই সাথে ষাঁড়ের লড়াইয়ের নানা স্মারক ,  বিশালাকার বিজ্ঞাপন ।  আছে ফরমালিনে সংরক্ষিত কিছু জীব ।  আর তার পছন্দের পানীয়গুলোর বোতল । 






বাড়ীর বাথরুমটিও কম আকর্ষণীয় নয় ,  এই খানেও আছে  তিন তাক বই ।  তবে দর্শনার্থীরা খুব খুঁটিয়ে লক্ষ করেন কমোডের পাশেই দেয়ালে হেমিংওয়ের নিজে হাতে লেখা এমন কিছু যা পৃথিবীর কোন পত্রিকায় লেখা হিসেবে ছাপা হয় নি -  এটি তার কয়েক বছর ধরে প্রতিদিনকার ওজন  ! 


কি এমন আকর্ষণ ব্যক্তি হেমিংওয়ের যা প্রতিদিন আকৃষ্ট করে লাখো লাখো মানুষকে ?  এর উত্তর মনে হয় লুকিয়ে আছে তার সাহিত্যকর্মের ভিতরেই ।  তার রচিত চরিত্রগুলোর মতই ছিলেন তিনি একরোখা ,  লড়াকু ,  উল্লাসপ্রিয় ,  জীবনের সবকটি রঙ আদুল গায়ে মেখে নিতে চাওয়া এক মানুষ যার মন্ত্র ছিল -  শেষ মুহূর্ত পর্যন্ত হাল ছেড় না ।  শারীরিক ও মানসিক ভাবে বারংবার নানা কারণে ভেঙ্গে পড়া মানুষটি ফিরে এসেছেন বারবার প্রবল বিক্রমে ,  মেতে উঠেছেন নব সৃষ্টির উম্মাদনায় ।  তার ব্যক্তিজীবন আর সাহিত্যকর্ম যৌথ ভাবে মিলেই না তৈরি হয়েছে হেমিংওয়ে নামের কিংবদন্তীর ।  হয়ত পাঠকেরা সেই অতিমানবের জীবন কেমন ছিল এই কৌতুহল থেকেই যান এই সব হেমিংওয়ে তীর্থ দর্শনে । 

বাড়ীর পাশেই আলাদা বেশ উঁচু একটা টাওয়ার ,  যার উপরে হেমিংওয়ের একান্ত ব্যক্তিগত চিলেকোঠা ।  হয়ত একান্ত চিন্তা - ভাবনা ও লেখার সময় সেখানে কাটাতেন তিনি ,  অথবা খুব গরমের সময়ে ,  সেই চিলেকোঠা থেকে দেখা যায় সুনীল সাগর আর দূরের মোহময়ী হাভানা শহর ।  সেইখানেও বেশ কিছু বই আর সদ্য বধকৃত চিতার সাথে শিকারি - লেখকের এক পেইন্টিং । 

 ছোট্ট ঘরে একটাই টেবিল ,  উপরে তার ব্যবহৃত রয়্যাল টাইপ রাইটার
 । 
 বারান্দা থেকে সবুজ পাহাড় আর নীল সমুদ্রের মাঝের হাভানা দেখা যাচ্ছে । 

 ভাবছি ,  কিউবা ছেড়ে হেমিংওয়ে আমেরিকা চলে যান ১৯৬০ সালে ,  পরেই বছরেই নানা হতাশায় আত্নহনন করেন ।  কে জানে ,  হয়ত এই আলোকময় দ্বীপে যেখানে জীবনের অধিকাংশ সময় ভালোবেসে কাটিয়েছিলেন হয়ত এখানে থাকলে আরো অনেক বছর সংগ্রামময় জীবন কাটিয়েই আমাদের দিতেন অমর সব সাহিত্যমালা । 






টক ঝাল মেহিকো  –  পর্ব ১ 



১ম পর্ব এইখানে ।  
মেক্সিকো সিটিতে নতুন বছরের প্রাক্কালে আমাকে উষ্ণ অভ্যর্থনা জানিয়ে বুকে টেনে নিল দুইজন ,  একজন আমার মেক্সিকান ভাই ইসাইয়াস সেরণা ,  যার সাথে দুই বছর আগে শেষ দেখা হয়েছিল এথেন্সের রাস্তায় এবং অপর জন্য অ্যাজটেক বৃষ্টি দেবতা টিলালক ,  মনের সুখে গোটা শহরকে ভিজিয়ে চলেছে তো চলেছেই ,  সেই সাথে বিটিভির সংবাদের মত আছে বজ্রসহ ঝড় !  শুনলাম গত দুই সপ্তাহে এমন রুদ্র নাচ আর নাচেনি টিলালক ,  কিন্তু আজ মনের সুখ মিটিয়ে তাথৈ তাথৈ করেই যাচ্ছে ।  কালবৈশাখীর দেশের মানুষ ,  এমন ঝড়কে থোড়াই কেয়ার করি !   আকাশ ভাঙ্গা বৃষ্টিকে সাথী করেই খুঁজে বের করলাম বিশ্বের সবচেয়ে বড় শহরটির  (  ইদানীং অবশ্য বলা হচ্ছে টোকিও সবচেয়ে বড় )  এক প্রান্তে অবস্থিত আমাদের হোটেল ।  
এখানে আসাটা অবশ্য হঠাৎ করেই যেমন ঘটে নি তেমনি খুব সহজও হয় নি ,  গত দুই বছর ধরেই ইয়াইয়াসের সাথে নিরবিচ্ছিন পত্র চালাচালি চলছিল ল্যাতিন আমেরিকার ভ্রমণের সব খুঁটিনাটি নিয়ে ,  সেই সাথে মূল সমস্যা তৈরি করেছিল মেক্সিকান অ্যাম্বাসী -  তারা জানাল ভিসা দিতে তাদের বিশেষ সমস্যা আছে যেহেতু আমার পাসপোর্টটা খুব সন্দেহজনক ধরনের সবুজ !  সেই সাথে জানিয়ে কৃতার্থ করল যে যুক্তরাষ্ট্রের ভিসা থাকলে মেক্সিকোর ভিসা লাগে না  !  কি আজব ,  আমেরিকা যাচ্ছি না তো ,  তাহলে তো তাদের অ্যাম্বাসিতেই যেতাম ,  যেতে চাইছি আমেরিকার চেয়ে অনেক অনেক গুণে বৈচিত্রময় দেশ মেক্সিকোতে । 
 আবার ফ্যাঁকড়া ,  প্রায় পনের ধরনের কাগজ চাইল ,  তার মধ্যে নিজের নাম যে পুলিশের কালো রেকর্ডে নথিবদ্ধ নেই তার প্রমাণ পর্যন্ত ছিল ,  এতেও শেষ নয় ,  নিজে উপস্থিত থেকে নাকি ভিসার জন্য নিয়মরক্ষার ইন্টারভিউও দিতে হবে ,  তাদের মহা ব্যস্ততার মাঝে অনেক ঝামেলা করে ২৮ ডিসেম্বর দুপুর এগারটায় ২০ মিনিটের সময় দিয়ে ধন্য করল ।  অথচ তার পরের দিনই যাত্রা শুরু ,  প্লেনের টিকেট কাটা আছে চর মাস আগে থাকে ,  কি মুশকিল !  গেলাম সেখানে ব্যাকপ্যাক ভর্তি নিজের মেক্সিকোতে পালিয়ে না যাবার পক্ষের প্রমাণ নিয়ে  (  মেক্সিকোর উত্তর সীমান্তকে ব্যবহার করে কোটি কোটি মানুষ যুক্তরাষ্ট্রে অবৈধ অনুপ্রবেশ করে ,  যে কারণে এত কড়াকড়ি )   ,  সব দেখে দুই আঙ্গুলের ছাপ নিয়ে রেটিনা স্ক্যান করানোর পর জানানো হল তারা আমাকে ভিসা দিতে অপারগ !  
অধিক শোকে মানুষ পাথর হয় ,  আমি বরফের নিচে জমাট বাঁধা শোকের হিমালয় হয়ে গেলাম ,  অনেক কষ্টে কোঁকাতে কোঁকাতে কারণ জিজ্ঞাসা করতেই জানাল যেহেতু আমার বিমান টিকিটে লেখা আছে যাবার গন্তব্য মেক্সিকো সিটি কিন্তু ইউরোপে ফিরে আসব ব্রাজিলের রিও থেকে ,  মানে অন্য দেশ থেকে ,  তাই তারা ভিসা ইস্যু করতে পারবে না !  শেষমেশ অনেক নাটকের পরে ভিসা অফিসার মহিলা কৃতার্থ করে জানাল ,  তাদের পক্ষে ৯০ দিনের জন্য ট্রানজিট ভিসা দেওয়া সম্ভব !  
তখন আর কোন রকম তর্কের সময় নেই ,  পরের দিন ফ্লাইট !  তাই সই ,  কিন্তু মুশকিল হয়ে গেল গাড়ীতে মেক্সিকো ভ্রমণের মাঝে আমাদের গুয়াতেমালা আর বেলিজ যাবার কথা পাকাপাকি হয়ে আছে ,  এখন ট্রানজিট ভিসা নিলে মেক্সিকো থেকে একবার বেরোলেই আবার প্রবেশের জন্য নতুন ভিসা নিতে হবে ,  আবার একই ফ্যাঁকড়া !  আচ্ছা ,  পরেরটা পরে দেখা যাবে ,  এখনের নগদটা নিয়ে নিই ,  এইভাবেই শেষ হল সেই মহাভিসারণ !   (  অন্য দেশের গুলোর কথা যথাসময়ে আসবে ) 
পরদিন সকালেই সেই হোটেলের মালিক আমাদের জন্য গরম গরম নাস্তা ও কফি পরিবেশনের সাথে সাথে ধীরগতির ইংরেজিতে অনেক অনেক দশক আগে তার ইউরোপ ভ্রমণের অভিজ্ঞতা বয়ান করলেন ,  সেই সাথে বিলুপ্ত কিছু দেশের নাম বললেন যেগুলো তার যাওয়া হয়েছিল -  যুগোস্লাভিয়া ,  চেকস্লোভাকিয়া !  

 অমায়িক ভদ্রলোক পই পই করে বলে দিলেন সাবধানে চোখ - কান খোলা রেখে ঘুরতে !  বিশ্বের সবচেয়ে অপরাধপ্রবণ শহরগুলোর মধ্যে এটি একটি ।  বিশেষ করে সাথে ক্যামেরা নিয়ে ঘোরা মহা ঝুঁকিপূর্ণ । 
 ট্যাক্সিতে ওঠার পরপরই চোখে পড়ল জানালায় সাঁটা ড্রাইভারের পরিচয় ,  ঠিকানা ,  লাইসেন্স নং সহ বিশাল ছবি সহ এক পোস্টার আকৃতির কাগজ !  ইয়াইয়াস মহা ঘোড়েল ছোকরা ,  সে বলল এমন পরিচয়পত্র না থাকলে সে এই ট্যাক্সিতে উঠত না ,  কারণ মেক্সিকো সিটির সিংহভাগ অপহরণই হয় ভুয়া ট্যাক্সির সাহায্যে !  কি গেরো রে বাবা !  কিন্তু আমাদের অপহরণ করবে কেন ?   কারণ পর্যটক দেখলেই তারা বুঝতে পারে যে অন্তত এদের কাছে রাহা খরচ হিসেবে কিছু মালকড়ি পাওয়া যাবে ! 
কিছু বিশেষ বিশেষ স্থান দেখার মানসে বেরিয়েছিলাম সাহস করে এই মহানগরীতে ,  কিন্তু পরক্ষণেই মনে হয়  এখানে সবকিছুই গভীর মনোযোগে অবলোকনের মত ,  বিশেষ করে পাতাল রেলে উঠে সেই ধারনাটা আরও অনেক দৃঢ় হল ।  পাতাল রেল চলা শুরু করার সাথে সাথেই  শুরু হল বিচিত্র  বাদ্যযন্ত্র হাতে এক গায়ক - বাদকের আগমন ,  মিনিটখানেক সেই করতালের মতো জিনিসটি বাজিয়ে গান গেয়ে পরে সন্মানী চাইতে আসল ,  তারপর আসল এক চিরুনি বিক্রেতা ,  তার পণ্যের গুনাগুণ বর্ণনা করতে করতে কেবল মুখে ফেনা তুলতে বাকী রাখল ,  কথার ফুলঝুরি যে সে ভালই ফোঁটাতে পারে তার প্রমাণ পাওয়া গেল গোটাকতক চিরুনি বিক্রি হওয়ায় ।  
এর মধ্যে পরের ষ্টেশন চলে এসেছে ,  এতক্ষণ যাত্রীদের কাতারে বসে থাকা দুইটি ফুটফুটে  বাচ্চা মেয়ে দাড়িয়ে সবার কাছে কাছে একটা চিরকুট রেখে যেতে গেল ,  তাতে দেখি লেখা আছে তারা আর্থিক সমস্যার কারণে বাড়ী ভাড়া দিতে পারছে না ,  সাহায্যের আকুল আবেদন জানিয়ে লেখা খানকতক শব্দে মন ভীষণ আদ্র হয়ে উঠল ঠিকই ,  কিন্তু সাথে সাথে মেজাজ চটে উঠল সেই বাবা - মার ওপর যারা এমন দেবশিশুদের অন্যের অনুগ্রহ ভিক্ষার জন্য এই জনসমুদ্রে ছেড়ে দিয়েছে ।  
ততক্ষণে চলে এসেছেন দুই সিডিওয়ালা ,  নিঃসন্দেহে পাইরেটেড সিডি !  বেশ শৃঙ্খলার সাথে প্রথমজন আগে তার সিডি বাজালেন কয়েক মুহূর্ত ,  ঝাকানাকা রক টাইপের গান ,  সেই সিডি বিক্রি শুরু করতেই অন্যজন তার পুরনো দিনের ক্ল্যাসিকাল গানের সিডি বাজানো শুরু করল ,  হুলিও ইগলেসিয়াসের গমগমে কণ্ঠে সারা মহাবিশ্ব আচ্ছন্ন হয়ে উঠল খানিকক্ষণের জন্য  (  তিনি গায়ক কাম অভিনেতা এনরিক ইগলেসিয়াসের বাবা ,  ল্যাতিনের কিংবদন্তী  )  ,  সিডি বিক্রি থেমে যেতেই পরের ষ্টেশনে উঠে এল মলমওয়ালা ! 
 ঠিক যেন বাংলাদেশের কোন মুড়ির টিন সার্ভিস ,  একের পর এক ক্যানভাসাররা হেঁকে যাচ্ছে পণ্যের দ্রব্যগুণ ,  ঘর্মাক্ত কলরবে মুখর চারিপাশ ,  কিন্তু মোটামুটি শৃঙ্খলা বজায় আছে সবখানেই ।  

মনে হল জীবন মেলার মাঝখানে এসে পড়েছি ,  চারিদিকে কত ক্ষুদে ক্ষুদে ঘটনা ঘটে চলেছে অবিরাম -  অভিমানী প্রেমিকার মান ভাঙ্গাতে ব্যস্ত অসহায় প্রেমিক ,  গাঢ় ঘুম ভেঙ্গে অফিস যাবার পথে হাই তুলতে তুলতে বিরক্তি প্রকাশ করছে কোন  পৌঢ় ,  কিশোরের দলের তুমুল তর্ক চলছে নিজের পছন্দের গায়িকা নিয়ে ,  চোখের কোণে আশাভঙ্গের ছাপ নিয়ে বসে আছেন রেড ইন্ডিয়ান বৃদ্ধা ,  কত আবেগের বহিঃপ্রকাশ ,  ঘটনার ঘনঘটা ,  একজন লেখক মনে হয় একবেলা মেক্সিকো সিটির পাতাল রেলে চাপলেই যত লেখার খোরাক পাবেন তা কাগজে এঁকে দিব্যি কয়েক সপ্তাহ চলতে পারবেন ।  আচ্ছা ,  এই জন্যই কি বিশ্বের জীবিত শ্রেষ্ঠ লেখক গ্যাব্রিয়েল গার্সিয়া মার্কেজ অন্য মহাদেশে জন্ম নিয়ে ,  প্রায় সারা পৃথিবী ঘুরে এসে এখানেই স্থায়ী আস্তানা   গেড়েছেন ?  যাতে অফুরন্ত গল্পের ধারণার কোন অভাব না হয় কোনদিনই !   
মার্কেজ নিশ্চয়ই এখন আর পাতাল রেলে ভ্রমণের বিলাসিতা করার সুযোগ পান না খ্যাতির ভিড়ে আর সময়ের অভাবে ,  তারপর তার তারুণ্যের উম্মাতাল দিনগুলোর কিছু সময় তো এই শহরেই কেটেছে ,  হয়ত কিছু অমর গল্পের ধারণা তার এসে ছিল এইখান থেকেই । 
আমাদের হাতে সময় বরাবরের মতই অপ্রতুল ,  বিশেষ করে নববর্ষ উদযাপনের জন্য  যেতে হবে দূরের ভেরাক্রুজ রাজ্যে ,  সেই তালেই চরকির মত কিছু স্থান ঘুরে সব জাদুঘর দর্শন এযাত্রা মুলতুবি রেখে যাওয়া হল অ্যাজটেকদের প্রাচীন শহর তেওতিহুয়াকান দর্শনে ।  
ফেরার পথে ঘটল এক আজব ঘটনা ,  মিলিটারির এক বিশেষ দল খামোখা বাস এক পাশে দাড় করিয়ে সবাইকে নেমে রাস্তায় দাড়াতে বলল কাঠফাটা রোদের মাঝে !   একি মগের মুল্লুক নাকি !  আরামের বাস থেকে নেমে রোদের মাঝখানে ?  হাতে অস্ত্র থাকলেই যে মানুষের বুদ্ধি লোপ পায় তাতো আর নতুন কিছু না !  শাপ - শাপান্ত করতে করতে বাস থেকে নেমে অন্যদের সাথে লাইনে দাড়িয়ে থাকতে থাকতে এমন অনুসন্ধানের কারণ শুনলাম -  মাদক !   সারা ল্যাতিন আমেরিকা থেকে আসা টন টন মাদক মেক্সিকো হয়েই যুক্তরাষ্ট্রে প্রবেশ করে ,  তাই উত্তর সীমান্তে যেমন কড়াকড়ি তেমন দেশের মাঝেও থেকে থেকেই তল্লাশি চালানো হয় সব ধরনের যানবাহনে !     

বিশাল এই শহর ,  পাহাড়ের ফাঁকে ফাঁকে নানা উপত্যকার মাঝে ঘটেছে নানা দিকে বিস্তার ,  মেক্সিকো সিটির কুখ্যাত দূষিত বাতাসের এটিও একটি কারণ ,  চারিদিক পাহাড় ঘেরা হওয়ায় বাতাস সহজে সঞ্চালিত হয়ে স্থান পরিবর্তন করতে পারে না ,  আর উপত্যকার গভীরে থেকে বাহির হওয়া মেঘের পক্ষেই মুশকিল ,  বাতাস তো কোন ছার !   (  তবে যন্ত্র দিয়ে মেপে দেখা গেছে ঢাকার বাতাসের তুলনায় মেক্সিকো সিটির বাতাস প্রায় দূষণহীন !  ) 

একটা জিনিস খুব বেশী মাত্রায় অবাক করেছে মেক্সিকোতে তার হল ওয়্যারলেস ইন্টারনেটের প্রাচুর্য ,  যে কোন জায়গায় -  একটু ভাল রেস্তোরাঁয় ,  ক্যাফেতে ,  সব হোটেল -  হোস্টেলে এমনকি দুরপাল্লার বাসগুলোতেও !  যখন গোধূলিলগ্নে চলুলা শহরের বাসে চেপে শহর ছাড়িয়ে যেতে যেতে আকাশ দখল করে রাখা বরফ ঢাকা জীবন্ত আগ্নেয়গিরি পোপোকাতেপেটেলের জ্বালামুখ দিয়ে বেরুনো ধুয়োর অবশ করা সৌন্দর্য দেখছি ,  পাশের আসনে ইসাইয়াস ইতিমধ্যে ইন্টারনেটের সন্ধান পেয়ে ব্যস্ত হয়ে পড়েছে ! 
আরও কয়েক মিনিট সূর্যবিদায়ের আগ পর্যন্ত মোহময়ী আগ্নেয়গিরিকে আগুনরঙা বরফাচ্ছাদিত অবস্থায় দেখে হাতে মিনি ল্যাপটপে মনোযোগ দিলাম ।  সব জায়গায় ওয়্যারলেস ইন্টারনেটের এই ব্যবহার খুবই প্রশংসনীয় এবং অবাক করা ,  কারণ ইউরোপে এখনো এর এতটা চল ঘটে নি ,  গেল বছরই জার্মানির প্রায় সব হোস্টেলেই নগদ নারায়ন বিসর্জন দিয়েই তবে নেটের ব্যবহার করা গেছে ।  
কয়েক ঘণ্টা পরে চলুলা শহরে প্রবেশের প্রাক্কালে ইয়াইয়াস জিজ্ঞেস করল ,  জানালার বাহির কি দেখতে পারছ ?  তাকিয়ে দেখি অনেক উঁচুতে বেশ নান্দনিক এক সফেদ ক্যাথেড্রাল কৃত্রিম আলোয় ঝকঝক করছে ,  মনে হচ্ছে নিজের আপন আলোয় উদ্ভাসিত ।  বললাম ,  পাহাড়ের মাথায় এক বিশাল গির্জা ।  সেও বলল ,  ঠিক আছে ,  কাছে গেলেই বুঝবে সেইটা আসলে কি ।  
এই প্রসঙ্গে আমার ফিরে যেতে হবে কয়েকশ বছর আগে যখন সাগর পাড়ি দিয়ে স্প্যানিশ লুটেরার দল হানা দিয়েছে অ্যাজটেকদের ভূমিতে ,  যাদের আকাশ ছোঁয়া লোভ নিয়ে কবি পাবলো নেরুদা লিখে গিয়েছেন -   
এ দেশটাকে যারা হামলা চালিয়ে দখল করেছে  -  -  দানবের মত উঁচু কর্দিলেরা পাহাড় ডিঙিয়ে ,  আমেরিকার রুখো কর্কশ মাটির উপর ঘোড়া চালিয়ে ,  ওরা খুঁজেছে ,  শিকার করেছে ।  আলু ,  শিম ,  কালো তামাক ,  সসেজ ,  গম ,  ডিম -  যা পেয়েছে হাঙরের মত ভয়ানক খিদের আক্রোশে সমস্ত সাবাড় করে ফেলেছে -  এমন মারাত্নক খিদের নজির পৃথিবীতে আর নেই -  ওদের ক্ষুধার্ত মুখ দিয়ে চিবিয়ে খেয়েছে সব ধরনের ধর্ম ,  সব ধরনের জাত ,  গিলে খেয়েছে পিরামিড ,  শেষ করে দিয়েছে প্রাচীন দেবদেবতার মূর্তি ।  -  -  -  -  ওদের সঙ্গে আনার বস্তার মধ্যে ওদের তৈরি এরকম মূর্তিই কিছু ছিল ।  ওরা কোথাও কিছু রাখেনি -  -  -  জমি জিরেত চেঁছে ছুলে সাফ করে দিয়েছে -  -  -  -  -  । 
সেই মূর্খ সাম্রাজ্যবাদীদের লোভী ধর্মান্ধ নেতা হারনান কর্টেয অ্যাজটেকদের পিরামিড এবং দেবদেবীর মূর্তি দেখে ক্ষোভে ,  উপহাসে ,  বিরক্তিতে ফেটে পড়ে ,  যদিও সে ভুলে গেছিল তাদের প্রতিটি উপাসনালয়ে এমন কিছু মূর্তিরই ভজন করা হয় সবসময়  (  অবশ্য তখন বলা হয়েছিল কর্টেয মূলত নরবলি ঠেকানোর জন্য এমনটি করেছে )  ।  
এই অসভ্যদের দ্বীনের পথে আনার জন্য ক্যাথলিক খ্রিষ্টানদের ধ্বজাধারী কর্টেয প্রথমেই ছলে বলে কূট কৌশলে সমস্ত বাধাপ্রদানকারীদের কচুকাটা করে ঘোষণা দিল এইখানে তারা ৩৬৫টি গির্জা স্থাপন করবে ,  বছরের প্রতিটি দিনের জন্য একটি !  আর চলুলা শহরে স্থাপিত সমগ্র আমেরিকার সর্ববৃহৎ পিরামিডটির চূড়ার ধ্বংস করে সেখানেই বানাল এক কদর্য ক্যাথেড্রাল !   সেই পিরামিডটি ছিল মিশরের খুফুর পিরামিডের পরে মানুষের তৈরি ২য় বৃহত্তম পিরামিড ।  
ভাবতেই ঘৃণায় সারা শরীর রি রি করে উঠল ,  কতখানি উম্মাদ ,  বিবেকহীন ,  নির্বোধ হলে মানুষ এমন সিদ্ধান্ত নিতে পারে ?  আসলে ইয়াইয়াস বাসের জানালা দিয়ে পাহাড়ের মাথায় অবস্থিত যে ক্যাথেড্রালটি আমাকে দেখিয়েছিল সেটিই সেই অ্যাজটেক পিরামিডের মাথায় অবস্থিত কুৎসিত ইতিহাসের সাক্ষী স্থাপত্য ।   (  ছবিটি বাধ্য হয়েই নেট থেকে নিতে হল ,  সেই পিরামিডের বিশালত্ব অনুভব করার জন্য ) 

পিরামিডটি এতই বিশাল ছিল যে প্রথম দর্শনে সবাই মনে করে ক্যাথেড্রালটি আসলে পাহাড়ের মাথাতেই অবস্থিত ।  আর এই অঞ্চলে কর্টেযের স্বপ্ন অনুযায়ী ঠিক ৩৬৫টি গির্জা না হলেও ২০০টি গির্জা স্থাপন করা হয় যদিও এই দুইশ গির্জাতে প্রতিনিধিত্বকারী সন্ত বা অ্যাঞ্জেলের সংখ্যা ছিল ৩৫৬টি !  প্রতিদিনের জন্য একটি !  
আঁধার ঘনিয়ে আসায় সেই বিশাল পিরামিডটির ছবি আর তোলা হল না ,  তার বদলে গাড়ী নেবার জন্য যাওয়া হয় ইয়াইয়াসের চাচার বাড়ীতে ।  
অল্প সময়ে বিশাল দেশটির অনেকগুলো রাজ্য দেখা হয়েছিল আমাদের ,  সেই দেশটি নিয়ে সেখানে অবস্থানরত অবস্থায়ই খেমোখাতায় লিখেছিলাম  The Best thing about Mexico is the Mexicans !  কি যে উষ্ণ হৃদয়ের আর রঙিন চরিত্রের অধিকারী এখানকার প্রতিটি মানুষ ।  সর্বদা প্রাণপ্রাচুর্যে মুখর ,  কর্মব্যস্ত আর কিছু না হলে মুখের কথার ফুলঝুরি তো আছেই !  মেতে আছে সংগ্রামময় জীবনের আগামীর ফুল ফোটাবার সৃষ্টি সুখের উল্লাসে ।  আর আপনি কোন বাড়ীতে যাওয়া মানে গরম খাবার প্রস্তত সবসময়ই !  রিপিট -  সবসময়ই !  

এমন ভাবেই আমাদের ঘিরে ধরল ইয়াইয়াসের চাচা - ফুফুসহ পরিবারের অন্যান্য সদস্যরা ,  টেবিল ভর্তি ছিল নতুন বছরকে বরণ করার উৎসবের জন্য নানা মুখরোচক খাবারে ,  সেই সাথে ঈষদুষ্ণ পানীয় ।  নানা গালগল্প জুড়ে দিলেন তারা বাড়ীর ছেলেদের কাছে পেয়ে ,  হ্যাঁ ,  সেই কয়েক মুহূর্তের মাঝেই আমিও তাদের পরিবারের একজন হয়ে গেছি ।  

তাদের মাঝে দুইজনতো পারলে তখনই হাঁড়িকুঁড়ি , ব্যাগ , বস্তা গুছিয়ে আমাদের সাথে ল্যাতিন আমেরিকা ভ্রমণে বাহির হন ,  দেশের বাইরে যাওয়া হয় নি তাদের ,  বিশেষ করে আমরা পেরু যাব শুনে হৈ হৈ করে উঠে বললেন আমাদের সমস্ত রান্না ,  পরিষ্কার ,  বাজারের দায়িত্ব তাদের !  সদাহাস্যরতা এই অ্যাডভেঞ্চার মনস্কদের একজনের বয়স ৭০ ছুই ছুই ,  কিন্তু তাকেই দেখলাম রান্নাঘরে সবচেয়ে বেশী ব্যস্ত ।  
যদিও হাতে সময় খুব কম ,  সেই রাতেই গাড়ী নিয়ে রওনা দিতে হবে ভেরাক্রুজ রাজ্যে পুয়েবলা শহরে ,  তবুও ভিনদেশের অচিন আকাশের নিচে সেই পারিবারিক আড্ডা উপভোগ করে চললাম পুরো মাত্রায় — 
 (  চলবে ) 






প্রিয় মুখ - ৫ ,  সত্যসৈনিক আরজ আলী মাতুব্বর





শেষ বিকেলের যায় যায় রোদ ,  বাদামি গোধূলি নেমে আসছে বিশ্ব চরাচরে ,  বরিশাল সদরের পাঠাগারটি বন্ধ হবার সময় হয়ে এসেছে ,  দারোয়ান ইতিমধ্যেই উঁকি দিয়ে গেছে দুইবার ,  পাঠ কক্ষে দুইজন মাত্র মানুষ কি যেন সব জীর্ণ বইয়ের পাতা উল্টে দেখছে পরম মমতায় ।  তাদের মাঝে একজন নিজেই লাইব্রেরীয়ান জনাব এয়াকুব আলী সাহেব বলে  দারোয়ান বেচারা তাড়াও দিতে পারছে না ,  কেবল অক্ষম চিন্তা করে যাচ্ছে -  স্যারে আগে এইরুম আছেলেননা ,  এই বুইর‍্যা  ব্যাডা আওনের পরদিয়্যাই না হাঙ্গাডা দিন একছের গপ্প আর গপ্প ।  কিয়ের এত কতা বউ মাইয়্যা পোলা থুইয়্যা পোকে কাটা ,  ধূলঅলা বই লইয়্যা জানে কেডা ।  
তবে সে এইটুকু বুঝতে পারে তার স্যার পায়ে কাদা লেপটানো সেই বুড়ো গ্রাম্য লোকটিকে খুবই কদর করেন ,  তার সাথে কথা বলে মজা পান এবং প্রায়ই নিজের নামে বই তুলে তাকে দেন ।  লাইব্রেরীর নিয়ম আছে বরিশাল সদর এলাকার বাসিন্দা না হলে এখানকার বই বাড়ী নিয়ে যাওয়া যাবে না ,  কিন্তু সেই লোকের বাড়ী জানি কোন এক গণ্ডগ্রামে ,  বন্ধুত্বের খাতিরে স্যার তাই বই নিজে জামিন হয়ে তাকে দেন ।  তবে হ্যাঁ ,   বুড়ো মানুষটি খুবই মিষ্টভাষী ,  আজ পর্যন্ত কোন কটু কথা বলতে শুনে নি কেউ তাকে ,  দেখা হলেই মৃদু হেসে কুশল বিনিময় করে পড়ার মাঝে ডুবে যায় আপন মনে ,  আর বই নিয়ে গেলে পরদিনই অতি যত্ন করে আবার ফেরতও দিয়ে যান নিয়মিত ।  কিসের এত পড়া এই বয়সে কে জানে ? 
অবশেষে দরজা বন্ধ হল সেদিনের তরে ,  সেই চির তরুণ বুড়ো মানুষটি দৃপ্ত পদক্ষেপে লম্বা লম্বা পা ফেলে ছুটতে লাগলেন নৌ ঘাটার দিকে ,  শেষ নৌকাটি ভরে গেছে যাত্রীতে ,  কিন্তু মাঝি যেন তারই অপেক্ষায় ,  জানে এই সময়ই সূর্যের চুরি যাওয়া আলোয় দেখা মিলবে বই হাতে আলোয় নেশায় পাওয়া মানুষটির ।  একগাল হেসে বলবে -  কি মাতুব্বার সায়েব ,  বই পাইলে ফেরনের দিশ থাহে না ! 
  মাতুব্বর সাব ?  নৌকার অনেকেই ঘাড় ঘুরিয়ে তাকায় -  আপনিই আরজ আলী মাতুব্বর ,  জমি মাপার আমিন ?   আরজ আলী এক গাল হেসে বলেন ,  মাঝে মাঝে কেউ সমস্যায় পড়লে জমি পরিমাপের কাজে যায় বটে ,  কিন্তু আমি তয় আমিন না !  প্রশ্নকর্তা আবারো বলে কিন্তু কিন্তু আপ্নের এত নাম হুনি ,  আপনে আত দেলে নাহি শতশত লোকের পরাণ বাচে !   আরজ আলী আবারও হেসে বেলেন ,  এগুলো ভালবাসার কথা ,  তারা আমাকে পছন্দ করে বলেই বলে ,  এমন কিছু না ।  নৌকায় এক পাশ ঘেঁষে চলমান স্রোতের দিকে তাকিয়ে থাকেন এক নিমিষে ,  মনে আনন্দের বাণ ডেকে যায় হাতে বইটি পড়ে নতুন কিছু জানবার আকাঙ্খায় ।  বাড়ী তখনো  ১১ কিলোমিটারের পথ ,  এমনটা প্রায় প্রতিদিনই আসেন তিনি ,  একসময়ে হেঁটেই আসতেন ,  কেবল মাত্র জানার আকাঙ্খায় ।  জোরে হাওয়া বয় ,  নৌকা দুলে ওঠে ,  কেউ মাঝিকে গালি দিয়ে ফেলে ,  কেউ চিৎকার করে বলে -  হে মাবুদ ,  তুমিই ভরসা ,  রক্ষা কর ।  আরজ আলী শান্ত ভাবে ঘোলা জল থেকে মুখ ফিরিয়ে থাকান আকাশের গায়ে আস্তে আস্তে উজ্জল হয়ে উঠতে থাকা জ্যোতিষ্কমণ্ডলীর দিকে ,  শুক্র গ্রহ চেনা আছে তার ,  চিনেন প্রায় সমস্ত মূল নক্ষত্রপুঞ্জ ,  তাদের নিয়েই মনে মনে বুনতে থাকেন জ্ঞানময় প্রশ্ন । 
 
 অনেক কাল আগের কথা এগুলো । 

আজ ,  ২০১২ সালের ৯ আগস্ট ,  রাত সাড়ে তিনটায় হেলসিংকির আবাসে নিজের লাইব্রেরী ঘরে বসে তারেক অণু তার সংগ্রহের না পড়া বইগুলোর দিকে তাকায় ,   চারপাশের না - পড়া বইয়ের পাহাড়ের দিকে যখনই চোখ পড়ে আশ্চর্যজনক ভাবে তার মনে আসে আরজ আলী মাতুব্বরের কথা  ,  প্রতিটি বই জোগাড় এবং পড়ার পিছনে তার পরিশ্রমের কথা মনে করে সে লজ্জায় মাথা নত করে ,  প্রতিদিনই ।  চমৎকার সব বিষয়ের উপরে কত দুষ্প্রাপ্য বই ,  কিন্তু সংগ্রহ করাই তো শেষ কথা নয় ,  জ্ঞান আহরণ করতে হবে এই অমৃত ভাণ্ডার থেকে ,  তবেই না বই কেনা আপাত সার্থক ।  অলস বাঙ্গালী সমাজে অন্য সব কিছু বাদ দিয়েও এমন পরিশ্রমী পাঠক থাকতে যে পারেন ,  যিনি একটি বই পড়ার জন্য ১১ কিলোমিটার হেঁটে গ্রন্থাগারে যেতেন ,  যিনি নিজের জীবনের সমস্ত সঞ্চয় দিয়ে গণগ্রন্থাগার স্থাপন করেছিলেন ,  এমনকি সেই গ্রন্থাগারের মজুর হিসেবে নিজে কাজ করেছেন যাতে সেই অর্থ দিয়ে একটি হলেও বই বেশী ক্রয় করা যায় ,  এমনটি কেবলই গল্প মনে হয় ।    
 
আরজ আলী মাতুব্বরের সময়ে ইন্টারনেট ,  কম্পিউটার ,  আই ফোনের অস্তিত্ব কল্পবিজ্ঞানেও ছিল না ,  তারা নব লব্ধ জ্ঞানের জন্য অপেক্ষা করতেন বেতারের খবর ,  খবরের কাগজ এবং ছাপা বইয়ের ।  অণু খানিক আগেই ফেসবুকে বন্ধুর পাঠানো লিঙ্কে ছোট একটা ক্লিক করে সরাসরি নাসার ওয়েবপেজে ঢুঁকে মঙ্গলগ্রহের সূর্যাস্তের ছবি দেখে ,  সাইন্স ফিকশনের নয় ,  বাস্তবের ।  মঙ্গলে অবতরণকারী নভোযান আজই পাঠিয়েছে ।  লাল গ্রহের বুকে নামা সেই অপার্থিব সূর্য বিদায় তাকে অনেক বেশী গাঢ় বিষণ্ণতায় আক্রান্ত করে ,  সে মনে করে আরজ আলী মাতুব্বর এই সুবিধাগুলো পেলেন না ।  তাতেও সেই দার্শনিকের জ্ঞানচর্চা থেমে থাকে নি ,  কিন্তু আক্ষেপ ছিল তার ,  যদি অনেক অনেক বই পেতেন পড়ার জন্য ,  যদি হাত খুলে লিখতে পারতেন ,  যদি আধুনিক জ্ঞানবিজ্ঞানের সাম্প্রতিকতম খবরগুলো পেতেন নিয়মিত ,  যদি আরও ভালো ইংরেজি শিখতেন তাহলে কত কিছু আরও ব্যপক ভাবে হয়ত বুঝতে ,  শিখতে ,  জানতে এবং জানাতে পারতেন ।  
জ্ঞান লাভের কি বিপুল আগ্রহ ,  কি প্রগাঢ় বাসনা !  মানুষ চারপাশের পরিবেশের দোষ দেয় ,  পরিবারের দোষ দেয় ,  রাষ্ট্রের দোষ দেয় ,  আর আরজ আলী অন্ধকারাচ্ছন্ন সমাজে সূর্যের মত একা একা এগিয়ে চলেন জ্ঞানের মশাল হাতে ,  তার তৃপ্তি লাভ হয় না কোনদিনই !  না  ,  জীবন নিয়ে তিনি তৃপ্ত ,  কিন্তু জীবনের রহস্য নিয়ে নন ,  আরও জানতে চান ,  বুঝতে চান ,  সেই জানার আলোকে কেবল নিজেই আলোকিত না থেকে অন্যের মাঝে ছড়িয়ে দিতে চান ।  লিখে যান অবিরাম ,  সমমনাদের সাথে আড্ডায় বসেন ,  তার অনুসন্ধিৎসু মনে জেগে ওঠা নিরীহ প্রশ্নের কারণে কেড়ে নেওয়া হয় লেখালেখির স্বাধীনতা ,  তখন পাকিস্তান আমল ,  কিন্তু আরজ আলীর মস্তিস্কের কোষে কোষে যে জ্ঞানধারা তা রুখবে কোন সরকার ,  কোন সমাজ !  সে যে সকলের সাধ্যের অতীত ।  
বাংলাদেশ স্বাধীন হয় ,  আরজ আলীর বই প্রকাশিত হয় ,  মূর্খরা তার ওপর দৈহিক আক্রমণের সুযোগ খোঁজে ,  আরজ আলী স্মিত হেসে বলেন ,  আমি মারা গেলেই তো আমার কথা মিথ্যে হয়ে যায় না !  বরং আমার কথা যুক্তি দিয়ে ,  প্রমান দিয়ে খণ্ডন করেন ,  তাহলে আমি মেনে নেব আমার কথা ভুল ।  কিন্তু তার কথা যে ভুল নয় ,  ধ্রুব সত্য ,  সত্যের সামনে যে অন্ধবিশ্বাস অচল ,  শারীরিক অত্যাচার ছাড়া আর কিছুই করার নেই যে মৌলবাদীদের !  
কত রটনা তাকে ঘিরে ,  অনেকেই বলেন চাষাভুষো এক লোক ,  কিই বা এমন কিছু কথা লিখেছে তাই নিয়ে মাতামাতি !  অনেক জ্ঞানপাপী তাকে উল্লেখ করে মধ্যবিত্তের দার্শনিক বলে ।   কিন্তু তাদের খাজা কাঁঠালের মত নিরেট মস্তিস্কে এই তথ্য ঢোকে না যে কে বলল এইটা কোন সময়ই গুরুত্বপূর্ণ নয় ,  আসল কথা হচ্ছে কি বলল !  বক্তব্যের বিষয়বস্তু ।  ভুল কথা ভুল কথাই সেটি যেই বলুক ,  আর সত্য সত্যই ,  তা যদি বরিশালের লামচরি গ্রামের এক স্কুল পাস না করা কৃষক বলেন তাতেও সত্যের মহিমার পরিবর্তন ঘটে না ।   নিজের লব্ধ জ্ঞান এবং প্রকৃতির কোলে বেড়ে ওঠার অভিজ্ঞতা থেকে সত্যের সন্ধানে ব্যস্ত সৈনিক প্রশ্ন করেন অবিরত এবং উত্তর দেন ,  তাই নিয়ে রচিত হয় বাংলা বইয়ের জগতে এক মাইলফলক সত্যের সন্ধান ।  
চলতে থাকে তার যাত্রা ,  পড়েন অনেক অনেক বেশি ,  কিন্তু লিখেন খুবই কম ,  আফসোস আমাদের জন্য ,  তারপরও জীবন সৃষ্টির প্রমাণভিত্তিক কাহিনী তিনি লিপিবদ্ধ করেন সৃষ্টিরহস্য বইতে ,  গল্পচ্ছলে  অসাধারণ সব প্রবন্ধ লেখেন অনুমান বইতে ,  যার মাঝে শয়তানের জবানবন্দি হয়ে থাকে সত্যিকারের  ক্ল্যাসিক ।  
৮০ বছর পেরোনোর পর সারা জীবনের অন্যতম আনন্দময় ঘটনা ঘটে এই মনিষীর জীবনে ,  নিজ বাড়ীতে প্রতিষ্ঠা করেন গ্রন্থাগার ,  তার উদ্বোধনী ভাষণে বলেছিলেন -  দারিদ্র নিবন্ধন কোনো স্কুল - কলেজে গিয়ে পয়সা দিয়ে বিদ্যা কিনতে পারিনি আমি দেশের অন্যসব ছাত্র - ছাত্রীদের মত ।  তাই কোনো স্কুল ,  কলেজ ,  মাদ্রাসা আমার শিক্ষাপীঠ নয় ।  আমার শিক্ষাপীঠ হল লাইব্রেরী ।  আশৈশব আমি লাইব্রেরীকে ভালোবেসে এসেছি এবং এখনো ভালোবাসি ।  লাইব্রেরীই আমার তীর্থস্থান ।  আমার মতে -  মন্দির ,  মসজিদ ,  গির্জা থেকে লাইব্রেরী বহুগুণ শ্রেষ্ঠ ।  
এই সরল সত্য কথা তো আর কোন তথাকথিত সুধী সমাজের অন্তর্গত আধুনিক প্রফেসরদের ভাষণে পাওয়া যায় না ,  তারা জ্ঞানের দর্শনের কথা বলেন ,  কিন্তু ব্যক্তিগত জীবনে প্রয়োগকারী তাদের মাঝে খুঁজতে হলে আগাছা বাছতে ক্ষেত উজাড় হয়ে যাবে  (  ব্যতিক্রম আছে ,  বিরল ,  অতি বিরল !  )  ,  শুধু তাই নয় ,  মৃত্যুর পরও মানুষের সেবা করার বাসনায় ,  বিজ্ঞানের কাজে আসার জন্য নিজের মৃতদেহ মরণোত্তর দান করার অঙ্গীকার করে যান বরিশাল হাসপাতালে ।  শুনেছি ,  বিজ্ঞানের সেবায় মরণোত্তর দেহ দান উনিই বাংলাদেশে প্রথম শুরু করেছিলেন ।   শুধু তাই নয় ,  স্বশিক্ষিত এই মানুষটি নিজের মৃতদেহ বহনের জন্য ভ্যানভাড়া পর্যন্ত আলাদা রেখে গিয়েছিলেন ।    অন্য অনেক তথাকথিত মুক্তমনার মত মৃত্যুর সময়ে অন্ধ বিশ্বাস এবং সমাজের কাছে নতি স্বীকার করেন নি বাংলার মাতুব্বর ,  নিজে জীবনে শেষ মুহূর্ত পর্যন্ত দেখিয়েছেন -  জ্ঞানের আলোকে সকল ভয়ই দূরীভূত হয় ।  
জ্ঞানসাধক আরজ আলী মাতুব্বরের আজীবনের আফসোস ছিল ইংরেজি না জানার দুঃখ ,  তার ধারণা ছিল এই ভাষাটি আয়ত্ত করতে পারলে সকলে জ্ঞানের আগল খুলে যাবে তার জগতে ।   সেই সাথে নিজেও ছিলে অতি সত্যবাদী ,  তাই হয়ত সবাইকেই সত্যবাদী ভাবতেন ।  যে কারণে বিদেশী ঘটনার বাংলা অনুবাদ পড়ে বা শুনে হয়ত অনেকগুলোকেই সত্য মনে করেছিলেন ,  বিশেষ করে অনুমান নামের বইতে মেরাজ প্রবন্ধে তিনি অন্য অনেক উদাহরণের মধ্যে জর্জ অ্যাডামস্কির শুক্রগ্রহের বাসিন্দাদের সাথে মোলাকাত এবং ভ্রমণের কাহিনী তুলে ধরেন ,  সেই সময়ে সারা বিশ্বেই এই নিয়ে ব্যপক হৈ চৈ পড়েছিল ,  দশকের পর দশক মানুষ এই নিয়ে কথা বলেছে ,  কিন্তু শেষ পর্যন্ত প্রমাণিত হয়েছে জর্জ অ্যাডামস্কি মিথ্যা কথা বলেছিল ,  মিডিয়ার লাইম লাইটে এসে টাকা এবং খ্যাতি কামানোর জন্য ।   অবশ্য সেই দশকে সারা বিশ্বে বিশেষ করে আমেরিকাতে এমন ঘটনা ,  ভিনগ্রহীদের সাথে সাক্ষাৎ ,  ভ্রমণ এবং শারীরিক মিলনের কেচ্ছাকাহিনী শোনা যেত হরদম ,  হলফ করে মানুষ টিভির পর্দায় এসে মিথ্যা বলত অবলীলায় ।  সত্যবাদী মাতুব্বর এই মিথ্যাটা সম্ভবত ধরতে পারেন নি ,  যেমনটা অনেক দিন ধরতে পারে নি বাকী পৃথিবীও ।  
 একই বইয়ের আধুনিক দেবতত্ত্ব  প্রবন্ধে তিনি রেফারেন্স হিসেবে এরিক ফন দানিকেনের কথা টেনেছেন ,  দানিকেনচর্চা এক সময়ে বিশ্বের প্রায় প্রতিটি ভূখণ্ডেই ব্যপক জনপ্রিয়তা পেলেও আজ পর্যন্ত অকাট্য প্রমাণ হিসেবে দানিকেন কোন কিছু হাজির করতে সক্ষম হন না ,  এক মনগড়া অনুমান ছাড়া ।  কিন্তু তার দেবতা কি গ্রহান্তরের আগন্তকতত্ত্ব আসলেই একসময় পৃথিবী মাতিয়েছিল ,  সেই থেকেই হয়ত আরজ আলী মাতুব্বর রেফারেন্সটি উল্লেখ করেছেন ।   যদিও তার অনুমান করা এখানে ঠিকই ছিল ,  কিন্তু দানিকেনের ধারণা অকাট্য এমনটা মনে করার প্রয়োজন ছিল না ।  
অথচ এই হিমালয়সম প্রতিকূলতা নিয়েই এগিয়েছেন তিনি ,  সকল বাঁধাকে জয় করে ,  সকল ভয়কে জয় করে উড়িয়েছেন বিজ্ঞানের ঝাণ্ডা ,  বলেছেন ঘেয়ো সমাজের উদ্দেশ্যে -  বিজ্ঞানীরা যখন পদার্থের পরমাণু ভেঙ্গে তার অন্তর্নিহিত শক্তিকে কাজে লাগাচ্ছেন ,  মহাকাশে পাড়ি দিচ্ছেন এবং প্রস্তুতি নিচ্ছেন গ্রহ থেকে গ্রহান্তরে যাবার জন্য ,  তখনো তপস্বীরা গবেষণা চালাচ্ছেন ,   ' মার্গ দিয়ে বদবায়ু বেরুলে তাতে ভগবানের আরাধনা চলে কি - না ।  
আজ আমি মৃত্যুকে ভয় করি না ,  তার মানে এই না আমি মরতে চাই ,  আমি আসলে জীবনকে ভালবাসি ,  তারিয়ে তারিয়ে উপভোগ করার চেষ্টা করি এর প্রতিটি মুহূর্ত -  সোনাঝরা বিকেল ,  ধূসর সন্ধ্যা ,  তারা জ্বলা রাত ,  শিশিরভেজা সকাল ।   কিন্তু মৃত্যুর ভয়ে ভীত থাকি না ,  জেনে গেছি মৃত্যু জীবনের একটি অংশ ,  মানুষ যতদিন বিজ্ঞানকে কাজে লাগিয়ে জরাকে পরাজিত না করতে পারবে ততদিন আমরা মৃত্যুর মুখোমুখি হব জীবন সায়াহ্নে ।   ধর্মীয় বিধানের মনগড়া পারলৌকিক শাস্তির ভয়ে এই সুন্দর একমাত্র জীবনটাকে কেঁচে যেতে দিচ্ছি না আমি এক মুহূর্তের তরেও ,  কিন্তু এই যাত্রার জন্য আমি চিরকৃতজ্ঞ আরজ আলী মাতুব্বরের কাছে ,  তার লেখনী ,  তার চিন্তা ,  তার দর্শন নিশ্চয়ই আমার মত কোটি কোটি মানুষকে দিয়েছে এই সুন্দর জীবনের সন্ধান ।  
পাড়ার এক ধার্মিক মামার সাথে মাঝে মাঝে জ্ঞান - বিজ্ঞান -  দর্শন নিয়ে কথা হত ।  তিনি একবার বলেছিলেন -  ভাগ্নে ,  পড়ালেখা তো করছ এই জীবনের জন্য ,  বিদেশ যাবার ভিসার জোগাড়ের চেষ্টা করছ ,  ভাল কথা কিন্তু পরকালের জন্য কিছু করো !  কেবল হেসে বলেছিলাম -  মামা ,  আমার জান্নাতুল ফেরদৌসের ভিসা প্রস্তুত ,  মারা গেলেই সোজা সেখানে চলে যাব !   উনি একটু অপ্রস্তুত হয়ে বললেন -  এত আত্মবিশ্বাস নিয়ে কেউ বলতে পারে না ,  সবই আল্লাহর হাতে ।  আমিও নাছোড় ,  বললাম -  মানুষের কাছে পৃথিবী বেহেস্ত ,  এর পরে কোন জীবন নেই ,  এর চেয়ে সুন্দর কিছু কোনদিনই ঘটবে না ,  এই বলে তাকে আরজ আলী মাতুব্বর রচনা সমগ্রের প্রথম খণ্ড ধার দিই ।  কদিন পরে  ফেরত দেবার সময় মুখখানা বেগুনভাজার মত করে মামা বলেছিলেন ,  আসলে ভাগ্নে ,  হয়েছে কি যখন আরজ আলীর মা মারা গিয়েছিলেন ,  তখন তাকে জানাযা দেওয়া নিয়ে যে করুণ ঘটনার সৃষ্টি হয়ে ছিল তার ফলেই তিনি এই সমস্ত কুফরি চিন্তাভাবনা শুরু করেন ,  এবং এক দিন এই বইগুলো লিখেন ।   বুঝলাম ,  কিন্তু তার কথায় ,  যুক্তিতে ,  জ্ঞানে ভুল কোথায় ?  ফাটল কোথায় ?  অসাড়তা কোথায় ?  এর উত্তর না দিয়ে মামা মানে মানে কেটে পড়ে বাঁচলেন সেযাত্রা ।  
অনেক তথাকথিত শিক্ষিতকেই বলতে শুনি ,  মাতুব্বরের বই পড়লে ঈমান দুর্বল হয়ে যাবে ,  এগুলো পড়া উচিত না  !  কেমন ঈমান আপনাদের ,  যে একটি বই পড়লেই দুর্বল হয়ে যায় !  তারচেয়ে বইটি পড়ে সেটি ভুল প্রমাণিত করতে পারলেই ভাল হত না কুসংস্কারাচ্ছন্নদের জন্য !  
জ্ঞান তাপস আরজ আলী মাতুব্বর ,  আপনার দিকে চেয়ে আমাদের বিস্ময়ের সীমা নেই ,  তেমনই নেই লজ্জার পরিসীমা ,  এই লজ্জা আপনার জীবনের বিপুল প্রতিকূলতার সাথে লড়াই করে জ্ঞানার্জনের তীব্র পিপাসার জন্য ।  কিন্তু আপনি আমাদের মনের আকাশে দেদিপ্যমান নক্ষত্র ,  যার আলোতে আমরা চলি সত্যের সন্ধানে ।   
 (  লেখাটি বিশ্বের সমস্ত মুক্তমনাদের জন্য ,  যারা জানতে আগ্রহী ।  
এখানে আরজ আলী মাতুব্বরের দর্শন নিয়ে আলোচনা না করে মূলত আলোকপাতের চেষ্টা করেছি তার জ্ঞানার্জনের তীব্র পিপাসা এবং কঠোর পরিশ্রমের উপর ,  পরে আশা করি তাকে নিয়ে বড় একটি লেখায় হাত দিতে পারব ।  
ব্যবহৃত স্কেচটি নেট থেকে নেওয়া ,  শিল্পী শামসুদ্দিনকে ধন্যবাদ ।  
বরিশালের ভাষায় সাহায্যের জন্য খেয়াদিকে ধন্যবাদ ।   ) 
প্রিয় মুখ ৪  –  ও ক্যাপ্টেন ,  মাই ক্যাপ্টেন
প্রিয় মুখ - ৩ ,  এডমণ্ড হিলারী
প্রিয় মুখ - ২  ,  জেরাল্ড ডারেল
প্রিয় মুখ - ১  :  জেন গুডাল






বিশ্বের সেরা দেশ থেকে



মানুষের জীবনের সেরা সময় যেমন শৈশব -  কৈশোর ,  তেমন সবচেয়ে প্রিয় স্থানটি হচ্ছে সেই জায়গা যেখানে সে তার শৈশব অতিবাহিত করেছে ।  তার জন্মস্থান কিন্তু নয় ,  খানিকটা জ্ঞান - বুদ্ধি হবার পর থেকে বিশেষ করে স্মৃতির পর্দায় জীবনে ঘটনাগুলো আটকা পড়ে সেই সময়ের কয়েকটা বছরই সর্বশ্রেষ্ঠ কাল ,  সেই দেশই সেরা দেশ  ,  যার কারণে ফেলা আসা সেই দিন , জায়গা ,  সাথীদের কথা ভেবে মনের অজান্তেই দীর্ঘশ্বাস ফেলে প্রতিটি মানুষই ।  যে জন্য মনে হয় আমার জন্ম যদি মঙ্গোলিয়াতেও হত বা বলিভিয়ার পর্বতে ,  তারপরও আমার কাছে বিশ্বের সবচেয়ে মায়াময় স্থানটি হত বাংলাদেশের পদ্মাপারের নিরিবিলি শহর রাজশাহী ,  সেখানেই যে কাটিয়েছি আমার শৈশব  –  কৈশোর ,  যে স্থানের সাথে তুলনীয় এর কিছুই হতে পারে না বিশ্বব্রহ্মাণ্ডে ।  তাই বিশ্বের সেরা দেশ আক্ষরিক অর্থে সেই দেশটাই ,   কিন্তু এখানে বিশ্বের সেরা দেশ বলতে নিউজ উইক পত্রিকার ২০১০ সালের বিশ্বের সকল দেশের নাগরিকদের শিক্ষা , চিকিৎসা ,  নিরাপত্তা ,  দুর্নীতি ,  মানবাধিকার ইত্যাদি নানা বিষয় জরিপ করে যে দেশটার কথা উল্লেখ করা হয়েছে সেটার কথাই বলা হয়েছে । 

খুব ছোট্ট থাকতেই সাধারণ জ্ঞানের বইতে দুইটা প্রশ্নে চোখ আটকে যেত -  হাজার হ্রদের দেশ কোনটি ?  উত্তর -  ফিনল্যান্ড ।  হাজার দ্বীপের দেশ কোনটি ?  উত্তর সেই একই  -  ফিনল্যান্ড !  অবাক হয়ে ভাবতাম একটা দেশে কী করে এত হ্রদ আর দ্বীপ একসাথে থাকতে পারে !  সেই থেকে ফিনল্যান্ড নামের সাথে পরিচয় ।  কিন্তু ফিনল্যান্ড আজ শুধুমাত্র হাজার হ্রদের বা দ্বীপের দেশ বলেই নয় ,  কিংবদন্তীর দূরপাল্লার দৌড়বিদ পাভো নুরমি ,  অ্যামনেস্টি ইন্টারন্যাশনাল কতৃক পরপর কয়েকবার বিশ্বের সবচেয়ে দুর্নীতিমুক্ত দেশ হিসেবে নির্বাচিত ,  ইউরোপের প্রথম দেশ হিসেবে মহিলাদের ভোটাধিকার প্রদান ,  আয়তন অনুপাতে সর্বাধিক বনের  (  ৭০ %  )  অধিকারী ,  লিনাক্স এর আবিস্কারক লিনাস টোরভেল্ড ,  একাধিক বিশ্ব চ্যাম্পিয়ন ফর্মুলা ওয়ান ড্রাইভার ,  সর্বোপরি মোবাইল কোম্পানি নোকিয়া এবং অ্যাংরি বার্ডস ,  এদের কারণেই ফিনল্যান্ড আজ বিশ্বের অন্যতম আলোচ্য দেশ । 

ফিনল্যান্ড ইউরোপের ৭ম বৃহত্তম দেশ ,  আয়তন ৩ , ৩৮ , ০০০ বর্গ কিমি ,  জনসংখ্যা আয়তন অনুপাতে যথেষ্টই কম ,  মাত্র ৫৫ লক্ষ ।  রাশিয়া ,  সুইডেন এবং নরওয়ের সাথে এর সীমান্ত আছে ,  আর দক্ষিণে -  পশ্চিমে আছে বাল্টিক সমুদ্র ।  দুই লক্ষ পাঁচ হাজার হ্রদ আছে এইখানে ,  অধিকাংশ হ্রদই একে অপরের সাথে যুক্ত ।  আছে লাখো দ্বীপ ।  ফিনল্যান্ডের প্রকৃতির কিছু আলোকচিত্র  নিচের লিঙ্কগুলোতে পাবেন - 
প্রকৃতি
নিসর্গ
গ্রীষ্ম 
 দেশটির ৭০ %  বন হলেও বৈচিত্র এখানে খুবই কম ,  মূলত বার্চ ,  পাইন এবং স্প্রুস নিয়েই সমস্ত ভূভাগ আচ্ছাদিত ,  একমাত্র ল্যাপল্যান্ডে গেলে ভিন্ন টিলাময় নিসর্গের দেখা মেলে ।  
ইতিহাস -  ফিনিশ জাতির ইতিহাস হচ্ছে মধ্য রাশিয়া থেকে আগত একদল দেশান্তরী মানুষের ইতিহাস ,  যারা শতাব্দীর পর শতাব্দী ধরে চেষ্টা করেছে সুইডিশ আর রাশিয়ানদের বজ্রকঠিন শাসনের মধ্যে থেকে স্বতন্ত্র নতুন জাতিস্বত্বা গঠনের ।  দুঃখজনক হলেও সত্য যে ফিনিশ ইতিহাস মূলত লেখা হয়েছে সুইডিশ লেখকদের দ্বারা ,  যেখানে অনেকাংশেই উপেক্ষা করা হয়েছে এই সংগ্রামী জাতির কঠিন সংগ্রামময় অতীতের কথা । 
ফিনল্যান্ডে মানবজাতির পদার্পণ ঠিক কবে ঘটেছিল তা বলা মুশকিল ,  তবে পূর্ব ফিনল্যান্ডে আবিষ্কৃত প্রায় ৬০টি প্রস্তরযুগের চিত্রকর্ম প্রমাণ করে যে এখানে মানুষের আবির্ভাব প্রস্তরযুগের সময় বা তার পূর্বেই ঘটেছিল ।  সামি জাতির আগমন ঘটেছিল পূর্ব ইউরোপ থেকে ঠিক ৬০০০ বছর আগে ।  ধারণা করা হয় এর কিছু পরেই ফিন জাতির আবির্ভাব ঘটেছিল এশিয়া -  ইউরোপের সংগমস্থল উরাল পর্বতমালা আর ভলগা নদী অধ্যুষিত অঞ্চল থেকে ।  এই ফিন এবং হামের জাতির মানুষেরা এস্তোনিয়া ,  কারেলিয়া ও ফিনল্যান্ড জুড়ে তাদের বসত স্থাপন করে এবং বাধ্য করে পূর্বে আগত সামি জাতিকে আরও উত্তরে সরে যেতে ,  ফলশ্রুতিতে সামিরা সর্ব উত্তরে ল্যাপল্যান্ডে বসবাস শুরু করে ।  উল্লেখ্য সামিরা আজও ল্যাপল্যান্ডেই   ( ফিনল্যান্ড ,  সুইডেন ,  নরওয়ে )  বাস করে ,  তাদের অনুপম ভাষা ,  ঐতিহ্য ও সংস্কৃতিকে লালন করে ,  বলগাহরিণের পাল নিয়ে । 
সুইডিশদের আগমন ঘটে ১১৫৫ সালে ,  তারা প্রথমে চেষ্টা করেছিল ফিনিশ খ্রিশ্চিয়ান সংস্কৃতিকে রাশান প্রভাব থেকে রক্ষা করতে ,  পরবর্তীতে তারা সেখানে সাম্রাজ্য বিস্তার করে ,  ১৩২৩ সালে বর্তমান ফিনল্যান্ডের উপরেই সুইডেন ও রাশিয়া তাদের সীমান্ত নির্ধারণ করে । 

উপরের ছবিটি বিখ্যাত মধ্যযুগীয় দুর্গ অলাভি লিন্নার ,  সাভোন লিন্না শহরের কাছে হ্রদের মাঝে নির্মিত হয়েছিল এটি সুইডেন এবং রাশিয়ার সীমান্তে !  অথচ এটি এখন ফিনল্যান্ডে ! 
 দুই সাম্রাজ্যবাদী পরাশক্তির যুদ্ধ চলতেই থাকে প্রায় হাজার বছর ধরে ।  ১৭১৪ থেকে ১৭২১ পর্যন্ত রাশিয়া দখল করে রাখে ফিনল্যান্ড ।  ১৭৪৩ সালে এই দখল দারিত্বের অবসান ঘটলেও ১৮০৯ সালে আবার ঘটে পুনর্দখল ।  ১৮১২ সালে রাশানরা ফিনল্যান্ডের রাজধানী তুরকু শহর থেকে সরিয়ে হেলসিংকিতে স্থানান্তরিত করে ,  তাদের যুক্তি ছিল -  তুরকু সুইডিশ সীমান্তের খুব বেশী কাছে ।   এত দখলদারিত্বের মধ্যে থেকেও ফিন জাতি তাদের স্বকীয়তা অর্জনের চেষ্টা চালাতে থাকে ।  রাশান জারের সাম্রাজ্যের অংশ হলেও ১৮৫৬ সালে এরা নিজস্ব ডাকটিকেট প্রকাশ করে আর ১৮৬০ সালে প্রচলিত হয় নিজস্ব মুদ্রা ফিনিশ মার্ক । 
১৯০৫ সালে নারী অধিকার সংরক্ষণে কিছু নতুন আইন প্রণয়ন হয় ,  আর ফিনল্যান্ড পরবর্তীতে ইউরোপের প্রথম দেশ হিসেবে নারীদের সম্পূর্ণ ভোটাধিকার এবং রাজনৈতিক অধিকার প্রদান করে ।              ২০০৩ সালে ফিনল্যান্ড ছিল সারা বিশ্বের একমাত্র দেশ যেখানকার রাষ্ট্রপ্রধান এবং সরকারপ্রধান  (  রাষ্ট্রপতি ও প্রধানমন্ত্রী )  উভয়েই ছিলেন নারী ।   এবং জাতিসংঘের একাধিক জরিপে দেখানো হয়েছে ফিনল্যান্ডের মহিলারা সবচেয়ে বেশী স্বাধীনতা ভোগ করে  (  এর অর্থ অবশ্য পরিষ্কার বুঝি নাই ,  মনে হয় অর্থনৈতিক এবং সামাজিক স্বাধীনতা বোঝানো হয়েছে )    
১৯১৭ সালে রাশিয়ার কম্যুনিস্টদের উত্থান আর জারের পতনই ফিনল্যান্ডের স্বাধীনতা অর্জনের পথ সুগম করে দেয় ,  ফিনল্যান্ডের সিনেট ১৯১৭ সালের ৬ ডিসেম্বর স্বাধীনতা ঘোষণা করে ।  সিনেটের সদস্যরা রাশিয়া যেয়ে ভ্লাদিমির লেলিনের সাথে দেখা করে তাদের স্বাধীনতার দাবী উত্থাপন করলে লেনিন সহজেই তাতে সম্মতি দেন ,  তার আশা ছিল রাশিয়ার আসে পাশের সমস্ত দেশই সার্বভৌমত্ব নিয়ে তাদের সাথে যোগ দেবে ।   যদিও স্বাধীনতা ঘোষণার পরপরই স্বাধীনতাকামী ফিন এবং বামপন্থী ফিনদের মাঝে গৃহযুদ্ধ শুরু হয় ,  যা ইতিহাসে পরিচিত লাল -  সাদার যুদ্ধ নামে ।  ১০৮ দিনের যুদ্ধে ৩০ , ০০০ লোক নিহত হয় ।  অবশেষে মার্শাল মান্নারহেইমের নেতৃত্বে জার্মানদের সহায়তায় সাদারা চূড়ান্ত বিজয় অর্জন করে ,  গঠিত হয় স্বাধীন ফিনল্যান্ড । 
তিরিশের দশকে স্ট্যালিনের রাশিয়ার সাথে দূরত্ব বাড়তে থাকে ফিনিশ সরকারের ,  শত্রুর শত্রু আমার বন্ধু নীতিতে তাদের  সম্পর্ক ক্রমশ ঘনিষ্ঠ হতে থাকে জার্মানির নাৎসি সরকারের ।  ফলশ্রুতিতে ২য় বিশ্বযুদ্ধ চলাকালীন সময়ে যুদ্ধ হয় ফিন এবং সোভিয়েতদের মাঝে ,  যা ৩৯এর তালভি সোতা বা শীত যুদ্ধ বলে পরিচিত ।  যুদ্ধে পরাজয় ঘটে ফিনল্যান্ডের ,  ফলশ্রুতিতে ২য় বিশ্বযুদ্ধের পর বিশাল ক্ষতিপূরণ দিতে হয় সোভিয়েত রাশিয়ার কাছে ,  হারাতে হয় ফিনল্যান্ডের সেই সময়ের ২য় বৃহত্তম শহর ভিপুরি সহ কারেলিয়া রাজ্যের বিস্তীর্ণ অঞ্চল ,  যা এখনো রাশিয়ার অংশ ।   উইকি থেকে প্রাপ্ত ম্যাপটিতে উল্লেখিত লাল অংশ দখল করে নেয় রাশিয়া । 
ভাল মতো খেয়াল করলে ফিনল্যান্ডের ম্যাপটি দেখতে একজন মহিলার মতো লাগে যে কিনা দুই হাত মেলে সন্তানকে অভ্যর্থনা জানাচ্ছে ,  যে কারণে ফিনিশরা মনে করে রাশিয়া সেই ফিনিশ মায়ের একটি হাত কেটে নিয়ে গেছে ।   


 ২য় বিশ্বযুদ্ধ পরবর্তী সময়ে  Cold Warএর সময়েই ফিনদের অনেকাংশেই কোণঠাসা থাকতে হয়েছে সোভিয়েতদের কাছে ,  অবশেষে প্রেসিডেন্ট উরহো কেক্কোনেনের সুদীর্ঘ শাসনামলে  ( ১৯৫৬ - ১৯৮১ )  বহির্বিশ্ব এবং সোভিয়েত ব্লকের সাথে ফিনল্যান্ডের সম্পর্ক অনেকটাই স্বাভাবিক হয়ে আসে ,  অর্থনীতি ক্রমশই উন্নত হতে থাকে ,  বাড়তে থাকে মাথাপিছু আয় ।  সেই সাথে নানা পশ্চিমা দেশের সহায়তায় বাণিজ্যিক শিল্পায়ন দ্রুত বিস্তার লাভ করে ।   ১৯৯৫ সালে ফিনল্যান্ড ইউরোপিয়ান ইউনিয়নের যোগদান করে এবং ১৯৯৯ সাল থেকে এর মুদ্রা হিসেবে গ্রহণ করা হয় অভিন্ন মুদ্রা ইউরো ।  ১৯৯৮ সালে জাতিসংঘের এক জরিপে ,  উন্নত জীবন ব্যবস্থার নিরিখে ফিনল্যান্ড বিশ্বের প্রথম পাঁচটি দেশের একটি হবার গৌরব অর্জন করে ।   এবং ২০১০ সালে নিউজ উইক  পত্রিকার বিশদ জরিপের পর ফিনল্যান্ডকে বিশ্বের সেরা বসবাসযোগ্য দেশ ঘোষণা করা হয় । 

ভাষা  –  ফিনল্যান্ডের সরকারি ভাষা ফিনিশ এবং সুইডিশ ,  সেই সাথে সামি জাতির সামি ভাষা ।   সাধারণত সব রাস্তারই নাম ফিনিশ এবং সুইডিশ ভাষায় লেখা থাকে ।   এক সময়ে অভিজাত সুইডিশরা ফিনিশকে যথেষ্ট হেয়জ্ঞানই করত  (  সোজা ভাষায় মনে করত ফিনিশ ছোটলোকদের ভাষা ,  আর বনেদীরা কথা বলবে সুইডিশে )  ,  কয়েক বছর আগে পর্যন্তও স্কুলগামী প্রত্যেকের জন্য ফিনিশ এবং সুইডিশ বাধ্যতামূলক ছিল ,  সম্প্রতি আইন করা হয়েছে যে কেউ চাইলে সুইডিশের জায়গায় অন্য ভাষা শিখতে পারবে ।  এমনিতেই ৬ %  লোকের মাতৃভাষা সুইডিশ । 
ফিনিশ ভাষাটি কেমন ?  এই প্রশ্ন করলেই বিদেশীদের কাছে উত্তর পাওয়া যায় এটি বিশ্বের কঠিনতম ভাষা !  কিন্তু আসল সত্য হচ্ছে এটি যতটা কঠিন তারচেয়েও খুবই ভিন্ন ধরনের একটি ভাষা ।  সাড়া ইউরোপে যত ভাষা আছে তার প্রায় সবই পড়ে ইন্দো - ইউরোপিয়ান ভাষা গোষ্ঠীর মধ্যে ,  কেবলমাত্র হাংগেরিয়ান ,  এস্তোনিয়ান এবং ফিনিশ পড়েছে আরেক ভাষা গোষ্ঠীতে ,  যার নাম ফিন্নিক ,  এই থেকেই আন্দাজ পাবেন যে  বাকী কোন ভাষার সাথে এদের কোন মিল নেই ,  যেমন আছে জার্মানের সাথে সুইডিশ ,  ডেনিশ , নরওয়েজিনের মিল ,  ইতালিয়ানের সাথে আছে স্প্যানিশের মিল  তেমন মিল ফিনিশ ভাষার সাথে একমাত্র আছে এস্তোনিয়ানদের ।  এক ,  দুই ,  তিন যেমন ইংরেজিতে ওয়ান -  টু -  থ্রি ,  সুইডিশে এত -  থুয়ো  – ত্রে ,  জার্মানে আইন - সোয়াই -  ঢ্রাই ,  স্প্যানিশে উনো -  দোস -  ত্রেস এমনকি হিন্দিতে এক  -  দো - তিন ,  মানে অল্প হলেও মিল আছে সেখানে ফিনিশে ইয়ুকশি -  কাকশি -  কোলমে !  !  !  এমন বিশাল পার্থক্যের ভাষার সাথে একমাত্র খানিকটা মিল আছে এস্তোনিয়ানদের ,  তাদের ভাষাতেও ১ , ২ , ৩ হচ্ছে ইয়ুকশি -  কাকশি -  কোলমে !  !  !   সম্ভবত একই গোত্রের মানুষেরা যারা বাল্টিক সাগর অতিক্রম করে ফিনল্যান্ডে পদার্পণ করেছিল তারা এই জাতি গঠন করেছে ,  যারা থেকে গিয়েছিল তারা আজকের এস্তোনিয়ান । 
ফিনল্যান্ডের এক দশক আগে পা দিয়েছিলাম লোনলি প্ল্যানেট অবলম্বন করে ,  সেখানে লেখা ছিল জাতি হিসেবে ফিনিশরা খুব বেশী চুপচাপ ,  এক অস্ট্রেলিয়ান ছেলে তার অভিজ্ঞতা থেকে বলেছে  –  আমার ডর্মমেট গত ছয় মাসে মাত্র একটি কথা বলেছে আমার সাথে ,  তা হচ্ছে  –  I think its your turn to buy the toilet paper ! 
ফিনিশরা আসলেই অতিমাত্রার চুপচাপ এক জাতি ,  একাধিক বইতে পড়েছে বিদেশী হয়ে যে দুইটা জাতির ভিতরে ঢোকা খুব কঠিন তারা হল ফিনিশ এবং নরওয়েজিয়ান !  পরে ফিনিশ বন্ধুদের জিজ্ঞাসা করেছি -  এই মামুর বুটারা ,  তোরা রাস্তায় দেখা হলে হ্যালো বলিস না কেন অপরিচিত মানুষকে ?  তাদের উত্তর -  দেখ আমাদের দেশে ছয় মাস বরফ পড়ে ,  সেই সময়টা ব্যপক আঁধারে ঢাকা ,  দেখা গেল এর মাঝে ঝড়ো বাতাস আর তুষারপাত ,  তখন কি আমি রাস্তায় অপরিচিত মানুষকে জ্যাকেট থেকে মুখ বাহির করে হ্যালো বলব !  !  !  বলব না !  কেউই বলবে না ।  কাজেই বছরের এই ২ - ৩ মাসের গ্রীষ্মেয় বা সেই অভ্যাস আসবে কোথা থেকে ! 
 ২০ , ০০০ লোকের ভারকাউস শহরে কিন্তু আমার অল্প দিনেই অনেক ভালো বন্ধু হয়ে গিয়েছিল ,  সেখানের মানুষেরা রাজধানী হেলসিংকি বা অন্য বড় শহরের মানুষের চেয়ে অনেক বেশী দিলখোলা ,  বন্ধুত্বপরায়ণ ।  কিন্তু আমার স্কুলের ফিনিশ বন্ধুরাও বলত এই শহরে তাদের বেশী বন্ধু নেই ,   বিদেশী বলেই নাকি আমি বেশি খাতির পেয়েছি !   সত্য না মিথ্যা জানি  না ,  কিন্তু  ফিনিশ জাতির মানুষেরা উত্তরের আর সব দেশের মতই -  প্রচণ্ড পরিশ্রমী ,  চুপচাপ ,  সৎ ।  এদের মাঝে বেশ বড় একটা অংশ বিশেষ করে বৃদ্ধরা একাকীত্বে ভোগে ।  একাকীত্বের এবং আঁধারময় আবহাওয়ার কারণেই উত্তরের বাকী দেশগুলোর মতই হতাশ কিছু মানুষ অ্যালকোহলাসক্ত হয়ে যায় এবং আত্মহত্যার হারও খুব বেশী ।  সুনীল গঙ্গোপ্যাধ্যায় তার এক ভ্রমণ কাহিনীতে উল্লেখ করেছিলেন ভদ্র জাতিতের মাঝে একমাত্র সুইডিশরাই প্রকাশ্যে মাতলামি করতে দ্বিধা বোধ করে না !  সুনীল ফিনল্যান্ডে আসেন নি বলেই এই কথা বলেছেন ,  এখানের শুঁড়িখানাগুলোতে কিছু বাঁধা মাতাল আছে যারা বছরের অধিকাংশ দিনই প্রকাশ্যে মাতলামো করে ,  বিশেষ করে উইকএন্ডের রাতে তাদের তান্ডব দেখা যায় ,  তবে তাদের  সংখ্যা সৌভাগ্যক্রমে খুবই অল্প । 
দুর্নীতি    -  -   ফিনল্যান্ডে যে বিষয়টি আপনার নজরে পড়বে না তা হচ্ছে দুর্নীতি ,  যে কারণে বেশ কয়েকবার বিশ্বের সবচেয়ে দুর্নীতিমুক্ত দেশ হিসেবে নির্বাচিত হয়েছে ফিনল্যান্ড ,  এবং সবসময়ই দুর্নীতিমুক্ত শীর্ষ দেশগুলোর মাঝে আছে এর সুনিশ্চিত দৃঢ় অবস্থান ।  কিছুটা বিস্ময়বোধ করি ফিনল্যান্ডের এই ব্যাপারটি নিয়ে ,  স্থানীয়দের কেউ কেউ জানতে চায় কেন বাংলাদেশে এত দুর্নীতি ।  তবে অবাক করা ব্যাপার হচ্ছে আজ পর্যন্ত একজন ফিনকেও দেখিনি যে কিনা দুর্নীতিমুক্ত ব্যাপারটি নিয়ে গর্ববোধ করে ।  তাদের ধারণা -  এটি খুবই স্বাভাবিক একটা ব্যাপার ,  এই নিয়ে আলাদা গর্ব করার কিছু নেই ।  আর দুর্নীতি কেন করব -  এই বিষয়টিই যেন তাদের মধ্যে বিস্ময়বোধ বাড়িয়ে তোলে ।  ফিনল্যান্ডের দুর্নীতিমুক্ত হবার পিছনে রয়েছে এই দেশে শিক্ষা ,  জনগণের সচেতনতা এবং আইনের সঠিক ও কঠোর প্রয়োগ ।   এখানে যার উপার্জন যত বেশী তার কর তত বেশী ।  এই করের টাকা দিয়েই নিশ্চিত করা হয় শিক্ষা ,  চিকিৎসা ,  যোগাযোগ ,  বরফ পরিষ্কার ও অন্যানয নাগরিক সেবা ।   (  সর্বোচ্চ করের হার ৬০  %  ,  মানে ১০০ টাকা বেতন পেলে ৬০ টাকায় কর ,  নোকিয়ার চেয়ারম্যানসহ অনেক ধনী ব্যক্তিকে তাই দিতে হয় !  )  ,   ফলে আর্থসামাজিক ব্যবস্থায় থাকছে সামঞ্জস্য ,  কারো কর ফাঁকি বা দুর্নীতি ধরা পড়লে আইনের প্রয়োগ হয় অতি দ্রুত এবং নিশ্চিতভাবে ।  আইনের প্রতি  শ্রদ্ধা তখনই আসে যখন হয় এর সঠিক প্রয়োগ ,  ফিনল্যান্ড এর প্রকৃষ্ট উদাহরণ ,  আমার ধারণা দুর্নীতি এত কম হওয়ার মূল কারণই এই বিষয়টি ।   এখানে ২টি ঘটনার উল্লেখ করছি - 
২০০৩ সালে ফিনল্যান্ডের প্রথম নারী সরকারপ্রধান ,  প্রধানমন্ত্রী আন্নেলি ইয়াত্তেনমাকি ক্ষমতা গ্রহণের মাত্র ৯ সপ্তাহের মাথায় পদত্যাগ করতে বাধ্য হন কারণ তার নামে অভিযোগ এসেছিল যে ইরাক যুদ্ধ নিয়ে মার্কিন রাষ্ট্রপতি বুশের সাথে তার রাজনৈতিক প্রতিপক্ষ ফিনল্যান্ডের সাবেক প্রধানমন্ত্রী পাভো লিপ্পোনেনের যোগাযোগের কিছু তথ্য তিনি অন্যায় ভাবে ভোটের সময় ব্যবহার করেছিলেন নিজের সমর্থন বাড়ানোর জন্য এবং সেই তথ্যগুলোর উৎস সম্পর্কে ভুল তথ্য দিয়েছিলেন সংসদে ।  তখন বলা হল ,  সাধারণ মানুষ মিথ্যা বলতেও পারে ,  কিন্তু  প্রধানমন্ত্রী বলতে পারে না ,  কারণ সে সমগ্র জাতির প্রতিনিধি ।    তাকে পদত্যাগ করতে হল । 
কিছু দিন আগে ফিনল্যান্ডে এক শিল্পপতিকে নির্দিষ্ট গতিবেগের উপরে গাড়ী চালানোর জন্য জরিমানা করা হয় ,  গাড়িটির দাম ছিল ১ লক্ষ ৪০ হাজার ইউরো ,  জরিমানা করা হয়েছিল ১ লক্ষ ৮০ হাজার ইউরো !  কারণ সেই শিল্পপতি একই বছরে আগে একবার জোরে গাড়ী চালিয়ে আইন ভঙ্গ করে ছিল ,  এবং কেবল মাত্র সে ধনী তা না ,  সে একজন শিল্পপতি ,  তার কারখানায় অনেক লোক কাজ করে ,  সে মানুষের কাছে রোল মডেল ,  কাজেই সে এই ভাবে আইন ভঙ্গ করতে পারে না !  তাই জরিমানা করা হল গাড়ীর দামের চেয়ে অনেক বেশী । 
মাঝে মাঝে মনে হয় পুলিশ আর গোয়েন্দারা বসেই থাকে কখন শিল্পপতি আর রাজনীতিবিদরা কোন আইন ভাঙবে ,  কারণ তাদের শাস্তি হবে সাধারণ জনগণের চেয়ে অনেক অনেক গুণ বেশী !  ।   আর হ্যাঁ ,  পুলিশ জনগণের বন্ধু !  যে কোন বিপদে সবার আগে কাছে পাবেন তাদেরই । 
ফিনল্যান্ড যে বছর বিশ্বের সেরা বসবাসযোগ্য দেশ হিসেবে নির্বাচিত হয়েছিল সেবার সুইজারল্যান্ডের  ( ২য় )  এবং সুইডনের  (  ৩য় )  সাথে অনেক ব্যাপারের সুচকে বেশ লড়াই হলেও শিক্ষা ব্যবস্থার কারণেই তারা সেরার সন্মানে ভূষিত হয় ।  যতদূর মনে পড়ে ফিনল্যান্ড পরপর তিন বছর বিশ্বের সেরা শিক্ষাব্যবস্থার শিরোপা পায়  (  শিশুশিক্ষা থেকে শুরু করে এ - লেভেল পর্যন্ত )  ,  এর পিছনের কারণ গুলো ব্যাখ্যা করা স্বল্প পরিসরে মুশকিল ,  অল্প কথায় বলছি -  এখানে শ্রেণী কক্ষে পড়ালেখায় প্রতিযোগিতার বদলে শিক্ষার্থীরা কে আসলেই কোন ব্যাপার আগ্রহী এবং ভাল করতে পারবে সেটা আবিস্কারের পিছনে অধিক জোর দেওয়া হয় ,  সারা দেশের শিক্ষা ব্যবস্থার মান একই রকমের ,  রাজধানীতে যে মানের স্কুল আছে ,  ১০০ জন লোক থাকে এমন জনপদের বাচ্চারাও একই মানের স্কুলে পড়তে পারে ,  বরং আমার গ্রামের ফিনিশ বন্ধুদের সাথে কথা বলে দেখেছি তারা ছোট শহরের স্কুলই বেশী পছন্দ করে যেহেতু সেখানে শিক্ষকের মনোযোগ এবং সময় বেশী পাওয়া যায় । 
আবার এখানে লেখাপড়া বিনামূল্যে ,  কোন টিউশন ফি নেই  (  আন্ডার গ্রাজুয়েট পর্যন্ত ,  মাস্টার্স বা উপরের লেভেলে বিশ্ব -  বিদ্যালয়ের সাথে যোগাযোগ করে জানতে পারবেন )  ,  যারা ফিনল্যান্ডে উচ্চ শিক্ষা গ্রহণে ইচ্ছুক তারা অনুগ্রহ করে www . cimo . fi  ওয়েব পেজে যেয়ে Educational Institute এ গেলে এখানকার সমস্ত বিশ্ব বিদ্যালয় এবং পলিটেকনিক নিয়ে যাবতীয় তথ্য পাবেন ,  তাদের সাথে যোগাযোগ করুন ,  খামোখা কোন এজেন্সির কাছে যেয়ে গুচ্ছের টাকা খরচের দরকার নেই ।  সাধারণত অ্যাডমিশন হয়ে গেলে ভিসা পাওয়া খুব একটা কঠিন হয় না ,  শুনেছি বাংলাদেশের অনেক এজেন্সী ফিনল্যান্ডের শিক্ষা ভিসা করিয়ে দেবে বলে মোটা অংকের টাকা দাবী করে ,   এই দেশের ভিসা কেউ টাকা দিয়ে করাতে পারবে না ,  এত বড় দুর্নীতি এখানে সম্ভব না ,   ভিসা হলে হবে আপনার রেজাল্ট এবং অন্যান্য কাগজপত্রের ভিত্তিতে ,  তাই কেউ এমন দাবী করলে টাকা তো দিবেন - ই না ,  সেখানেই আর যাবেন না । 
অবারিত প্রকৃতি বাদে ফিনল্যান্ডে আমার প্রথম মুগ্ধতা জন্মেছিল এখানকার গ্রন্থাগারগুলো দেখে ,  ৩০০ লোক বাস করে এমন জনপদেও ছিমছাম গ্রন্থাগার আছে ।  যে কোন বই তা ফিনিশ হোক বা ইংরেজি ,  অর্ডার দেয়া হলে অল্প দিনের মধ্যে আনিয়ে নেয়া হয় অন্য শহরে থেকে ,  সেখানে না থাকলে ।  ৫ মিলিয়ন মানুষ যে ভাষায় কথা বলে সেই ভাষায় ন্যাশনাল জিওগ্রাফিক পত্রিকা আছে  (  হায় ,  বাংলা ভাষায় মনে হয় ৩৫০ মিলিয়ন মানুষ কথা বলে ,  জীবদ্দশায় ন্যাশনাল জিওগ্রাফিক বাংলাতে দেখব বলে মনে হচ্ছে না )  ,   যে বিষয়েই জানতে চান -  মহাকাশ ,  পাখি ,  পতঙ্গ ,  মাছ ধরা ,  শিকার ,  গৃহনির্মাণ ,  বন ,  ফ্যাশন ,  গাড়ী -  কোন কিছুর উপরেই মাসিক পত্রিকার অভাব নেই ।  রবি ঠাকুর ফিনিশ ভাষায় অনুদিত হয়েছেন শত বছর আগেই !  হেলসিংকির পাসিলা গ্রন্থাগারে এখন বাংলা বইও পাওয়া যাচ্ছে । 
মাছ ধরা আর শিকার এখানে মানুষের অন্যতম প্রধান শখ ,  বিশেষ করে যারা শহরের বাহিরে গ্রামাঞ্চলে থাকেন ,  যে কারণে লাইসেন্সধারী বন্ধুকের সংখ্যাও অত্যন্ত বেশী ।  শিকারের অনুমতি দেওয়া হয় যথেষ্ট কড়াকড়ি করে ,  যেমন কোন বনে কোন বছরে একটি হরিণ শিকার করা যাবে ,  সেটা মদ্দা না মাদী ,  আবার উলভেরাইন মারা হবে কি না ,  বা ভালুক ।  পাখি শিকারের ক্ষেত্রেও মৌসুম আছে ,  কেউ বেআইনি শিকার করে ধরা পড়লে সোজা ফাটক ।    কিন্তু শিকারির চেয়ে সৌভাগ্যক্রমে প্রকৃতি প্রেমিকের সংখ্যা অনেক অনেক বেশী ,  বিশেষ করে পাখিপ্রেমিকরা যে কেমন সংগবদ্ধ তা হয়ত একাধিক ঘটনাতে বলেছি - 
বড় কান পেঁচা আর সুন্দরতম হাঁসের খোঁজে
রোদেলা দিনের মাতাল বোহেমিয়ান পাখির ঝাক এবং একটি পেঁচা
নিশাচর পেঁচার খোঁজে

কোথায় নতুন বা বিরল কিছু দেখা গেলেই হয়েছে ,  সারা ফিনল্যান্ড ভেঙ্গে পড়বে সেখানে । 

ফিনল্যান্ডে বসবাসরত বাঙ্গালীদের অধিকাংশই রাজধানী হেলসিংকিতে থাকেন ,  এর মূল কারণ অবশ্যই জীবিকা অর্জনের কাজ এবং ব্যবসার সুযোগ সুবিধা এই শহরেই বেশী ,  অন্যান্য কিছু শহরে থাকলেও তা যথেষ্টই কম ।  এটি অবশ্য সকল বিদেশীদের ক্ষেত্রেই ।   অনেকেই যে কারণে প্রথমে অন্য শহরে আসলেও পড়ে হেলসিংকি চলে আসতে বাধ্য হন ।  যখন এসেছিলাম তখন শুনেছি সারা ফিনল্যান্ডে হয়ত হাজারখানেক বাংলাদেশের মানুষ ছিল ,  এখন হয়ত সেটি তিন বা সাড়ে তিন হাজার হতে পারে ।  বলা হয় বিদেশে তিনজন বাংলাদেশী থাকলে সেখানে দুটি সংগঠন হয় ,  সেই সূত্র মতে এখানেও আছে রাজনৈতিক ,  এলাকাভিত্তিক ,  ধর্মভিত্তিক সংগঠন ,  সেই সাথে একাধিক সাংস্কৃতিক সংগঠন যারা ২১ ফেব্রুয়ারি ,  ২৬ মার্চ ,  ১৬ ডিসেম্বর ,  পয়লা বৈশাখে চেষ্টা করে এক টুকরো বাংলাদেশ এখানে নিয়ে আসার ।   বেঙ্গল টাইগার্স নামে ক্রিকেট ক্লাবটিতে কেবলমাত্র বাংলাদেশিরাই খেলতে পারে ,  আবির্ভাবেই ২য় বিভাগ ক্রিকেট লিগে চ্যাম্পিয়ন হয়ে ১ম বিভাগে উত্তীর্ণ হবার গৌরব অর্জন করেছিল ক্লাবটি ।  
 আছে আমাদের বাংলা লিটারেচার ক্লাব ,  প্রতি মাসে একবার কজনা সাহিত্য বিষয়ে উৎসাহীরা মিলিত হয়ে পড়া -  অপড়া  বই নিয়ে আড্ডা দিই ,  যে আড্ডা মধ্যমণি হয়ে থাকেন ছেলে - বুড়ো সকলের কাকা আমাদের সাহিত্যপ্রেমী আসলাম কাকা ।   

একসময়ে কজন তরুণ মিলে প্রকাশ করেছিল মাসিক  বাংলা সাহিত্য পত্রিকা জননী বঙ্গভূমি ,  বেশ কসংখ্যা প্রকাশিত হবার পর নানা কারণে আপাতত তা থেমে থাকলেও জলদি প্রকাশের আশাবাদ ব্যক্ত করেছেন সম্পাদক ওয়াসিম সাঈদ দীপু । 
বিদেশের কথা বললেই অবধারিত ভাবে আসে বর্ণবাদের কথা ,   সেখানে রেসিজম কেমন ?   এখন বলি ,  পৃথিবীর কোন দেশ আছে রেসিজম ছাড়া ?   আমার ক্ষুদ্র অভিজ্ঞতায় সবচেয়ে বেশী যে দুই দেশে চামড়ার রঙের কারণে অসুবিধার সম্মুখীন হয়েছিলাম তা হচ্ছে সংযুক্ত আরব আমিরাতের দুবাই আর দক্ষিণ আফ্রিকা !   জী হ্যাঁ ,  কৃষ্ণাঙ্গ বা শ্বেতাঙ্গ ব্যাপার না ,  মানুষ থাকলেই সেখানে রেসিজম আছে ,  নানা ভাবে ,  নানা বর্ণে ।   বিলেতবাসী অধিকাংশ বন্ধুর সাথে কথা বললেই বলে -  এই ব্রিটিশরা বিশ্বের সবচেয়ে ভণ্ড জাতি ,  মুখে এক কথা ,  মনের আরেক জিনিস !  সুইডেনবাসীরা বলে সুইডিশরা সবচেয়ে খবিশ ,  বিদেশীদের থাকতে দেয় ,  কিন্তু কাজকর্ম দেয় না ।  আফ্রিকাবাসীদের বক্তব্য -  কাউলা শালাদের কথা কইয়েন না ,  এরা জাতে উঠবে না কোন দিন !  যে রাশিয়াতে কম্যুনিস্ট আমলে লাখো লাখো বিদেশী ছাত্র - ছাত্রীকে সাদরে আমন্ত্রণ করা হত সেখানে নাকি আজ প্রায়ই তাদের উপর দলগত ভাবে বর্ণবাদী হামলা করা হয় ।   কিন্তু আমরাই  যে কত বর্ণবাদী তা ভুলে যায় থেকে থেকেই -  শ্বেতাঙ্গীনী বিয়ে করে বিদেশে অনেক বাংলাদেশীই সুখের জীবন - যাপন করছে ,  কিন্তু বাংলাদেশে যদি কোন আফ্রিকার লোক যেয়ে বঙ্গললনাকে বিয়ে করতে চায় ,  মনে তো হয় সারা পাড়া ছুটবে সেই কৃষ্ণাঙ্গকে  ঠ্যাঙ্গানোর জন্য ,  নাকি ভুল বললাম ?  
এই দিক দিয়ে ফিনল্যান্ডে এমন কোন অভিজ্ঞতা আমার হয় নি  (  কয়েকজনের শুনেছি তিক্ত অভিজ্ঞতা আছে বিশেষ করে শহর হিসেবে )  ,  তবে বিদেশীরা এই দেশে এসেছে মাত্র কয়েক দশক আগে ,  এখনো অধিকাংশ এলাকার মানুষেরা বিদেশীদের সাহচর্যে অভ্যস্ত না বিশেষ করে পুরনো প্রজন্ম ।   তারা জাতিগত ভাবে খুব নিরবতাপ্রিয় ,  আমরা কোলাহলমুখর ,  তাই অনেক ক্ষেত্রেই দেখা যায় বাসে -  ট্রামে অল্প কয়জন বিদেশী মিলে বাজার গরম করে রেখেছে ,  আর স্থানীয়রা ঘাড় ঘুরিয়ে ঘুরিয়ে দেখছে !   তবে ইউরোপের অধিকাংশ দেশের চেয়ে ফিনল্যান্ডের যে জিনিসটা আমাকে আকৃষ্ট করে তা হচ্ছে এদের উপনিবেশিকতার ইতিহাস ,  ফ্রান্স ,  পর্তুগাল ,  ইংল্যান্ড ,  হল্যান্ড ,  স্পেন ,  ইতালি ,  জার্মানদের মত এরা অন্য দেশে উপনিবেশ স্থাপন করে নি ,  নরওয়ে ,  ডেনিশ ,  সুইডিশদের মত অন্য ভূখণ্ডে যেয়ে জালাও - পোড়াও -  লুটপাট করে নি ,  বরং নিজেরাই ৮০০ বছর অন্যদের কলোনি ছিল ,  কঠিন শাসনের শিকার ছিল ।  হয়ত এটাও একটা কারণেই যে বিদেশীদের সম্পূর্ণ বিশ্বাস করতে বা তাদের সঙ্গে অভ্যস্ত হতে তাদের সময় লাগবে ,  কারণ বিদেশী পরাশক্তি  –  জার্মান ,  রাশিয়ান ,  সুইডিশ -  কারো সাথেই সুখকর অভিজ্ঞতা নেই ফিনদের ।  
সাহিত্য -  ফিনিশ ভাষায় লিখার ইতিহাস খুবই নতুন ,  প্রথম উপন্যাস রচিত হয় ১৮৭০ সালে ,  

উপরের ছবির কুঁড়েটিতে ১৮৭২ সালে মাত্র ৩৮ বছর বয়সে নানা অসুখে আক্রান্ত হয়ে চরম দারিদ্রতার মাঝে মৃত্যুবরণ করে ফিনল্যান্ডের সবচেয়ে জনপ্রিয় সাহিত্যিক আলেক্সিস কিভি ।  তিনি ফিনিশ ভাষায় প্রথম উপন্যাস ৭ ভাই  (  Seven Brothers )  রচনা করেন ১০ বছর সময় নিয়ে ,  যা আজ পর্যন্ত ফিনিশ জনগণের কাছে তাদের ভাষায় সর্বোৎকৃষ্ট সাহিত্য বলে বিবেচিত ।  কিভি শব্দের অর্থ পাথর ,   শিলার মতই জীবনের সমস্ত গরল ,  দহন ,  যন্ত্রণা ,  অবহেলা সয়েছেন প্রতিভাবান এই তরুণ ।  জীবদ্দশাতে অল্প স্বীকৃতি পেলেও তা আশানুরূপ ছিল না ,  শেষে ভাইয়ের সংসারে গলগ্রহ হয়েই ছিলেন শেষ দিনগুলি ,  ভাইয়ের এই বাসগৃহেই তার লেখনী থেমে যায় ।   (  এখানে যেয়ে একটা অদ্ভুত তথ্য জানতে পারি -  যেহেতু কিভি এখন অত্যন্ত জনপ্রিয় ,  তাই এই কুঁড়েটি হেলসিংকি বিশ্ববিদ্যালয় কিনে নেয় জাদুঘর হিসেবে সংরক্ষণের জন্য ,  এবং মূল বাড়ীটি কেটেছেটে খানিকটা ছোট করা হয় ,  একটি বারান্দা সম্পূর্ণ বাদ দেওয়া হয় ,  দরজাও !  কেবলমাত্র সেই কুঁড়ের হতদরিদ্র অবস্থা ফুটিয়ে তোলার জন্য ,  যাতে ফিনিশেরা বুঝতে পারে কত বেশী অর্থকষ্টে চিরবিদায় নিয়েছেন তাদের সেরা সাহিত্যিক )  । 
 ফ্রান্স  এমিল সিল্লানপ্যা ১৯৩৯ সালে সাহিত্যে নোবেল পুরস্কার পান ।   তবে থ্রিলার জাতীয় রচনা লিখে আন্তর্জাতিক ভাবে সবচেয়ে বেশী খ্যাতি পেয়েছেন মিকা ওয়ালতারি ,  তার সবচেয়ে বিখ্যাত উপন্যাসের নাম  সিনুহে ,  প্রাচীন মিশরের কাহিনী ।   বর্তমানে সোফি ওকসানেন বেশ নাম করেছেন স্ত্যালিনের  সময়কার ঘটনা উপন্যাসে লিপিবদ্ধ করে ।   আর ফিনল্যান্ডের সাহিত্য মানেই ধরা হয় কালেভালা ,  এটি আসলে লোকগীতি বা কাব্যের বিশাল সংকলন ,  ফিনিশ পুরাণকথাও বলা চলে কালেভালাকে ।  
সঙ্গীত -  ফিনল্যান্ডের সবচেয়ে বিখ্যাত সঙ্গীতজ্ঞের নাম জন সিবেলিয়ুস ,  ক্ল্যাসিকাল মিউজিকের ভক্তদের কাছে সিবেলিয়ুসের স্থান অতি উঁচুতে ,  উনার নামেই এখানে প্রতিষ্ঠা করা হয়েছে সঙ্গীতের বিশ্ব - বিদ্যালয় সিবেলিয়ুস একাডেমী ।  
তবে তরুণদের কাছে ফিনল্যান্ডের সঙ্গীত মানেই মেটাল মিউজিক -  ডেথ মেটাল ,  ব্ল্যাক মেটাল ,  পাওয়ার মেটাল ,  ফোক মেটাল ,  হেভি মেটাল ,  সিম্ফোনিক মেটাল -  কোন কিছুরই অভাব নেই !  মেটাল ব্যান্ডগুলোর মধ্যে কয়েকটা হচ্ছে -  
        Poets of Fall 
	Aarni
	Alghazanth
	Amoral
	Amorphis
	Apocalyptica
	Archgoat
	Azaghal
	Barren Earth
	Battlelore
	Before the Dawn
	Beherit
	Behexen
	Charon
	Children of Bodom
	Circle
	Clandestine Blaze
	Dawn of Relic
	Deathchain
	Demilich
	Depressed Mode
	Ensiferum
	Entwine
	Eternal Tears of Sorrow
	Finntroll
	Hevein
	HB
	HIM
	Horna
	Ikuinen Kaamos
	Impaled Nazarene
	Insomnium
	Kalmah
	Kiuas
	Korpiklaani
	KYPCK
	Lordi
	Lovex
	Mokoma
	Moonsorrow
	Mors Principium Est
	Negative
	Nightwish
	Norther
	Omnium Gatherum
	Poisonblack
	Rotten Sound
	Ruoska
	Sargeist
	Satanic Warmaster
	Sentenced
	Shade Empire
	Sonata Arctica
	Stone
	Stratovarius
	Swallow The Sun
	Tarja Turunen
	Tarot
	Teräsbetoni
	The 69 Eyes
	Thergothon
	Thyrane
	Torsofuck
	Torture Killer
	Turisas
	Turmion Kätilöt
	Unholy
	Verjnuarmu
	Viikate
	Waltari
	Wintersun
	Wyrd
এর মধ্যে লর্ডি একবার ইউরো ভিসনে চ্যাম্পিয়ন হয়েছে হার্ড রক হালেলুইয়া গানটি গেয়ে ।  
সম্প্রতি টাইম ম্যাগাজিনে ফিনল্যান্ডের এই মেটাল সঙ্গীত প্রীতির পিছনের মূল  বলা হয়েছে প্যাগান ইতিহাসকে ,  যেহেতু কয়েকশ বছর আগেও ফিনিশরা প্যাগানই ছিল ,  নানা প্রকৃতির শক্তিকে পূজা করত ,  এখনো সেই ইতিহাস থেকেই তারা অনুপ্রেরণা পায় মেটাল মিউজিক সৃষ্টির ।  
ধর্ম বিশ্বাস -   প্যাগানদের কথাতে মনে হল ফিনিশদের ধর্ম বিশ্বাস নিয়ে দুইটা কথা বলা যেতেই পারে ,  বহু বছর ধরেই স্ক্যান্ডেনেভিয়ার দেশগুলো সেক্যুলার দেশ বলে বিশ্বে পরিচিত ।  মানুষের বিশ্বাসের মত জং ধরা প্রায় বাতিল জিনিস নিয়ে মাথা না ঘামিয়ে এরা জোর দিয়েছে মানুষের উদ্যোগ এবং সৃষ্টিশীলতার উপরে ।  ফিনল্যান্ডের ঈশ্বরবিশ্বাসী মানুষের সংখ্যা গত ১০ বছরে কমেছে ১০  %  ,  এবং সবচেয়ে বেশী মানুষ জন্মগত ভাবে যে মতের অনুসারি খ্রিস্টান ধর্মের লুথারিয়ান শাখা ,  তাদের মাত্র ২ %  সপ্তাহে একবার গির্জাতে যায় ,  এবং এই সংখ্যাও কমছে দ্রুত গতিতে ,  গত বছরই সমকামী সম্পর্ক নিয়ে এক যাজকের বেফাঁস উক্তির পরপরই ৩০ , ০০০ লোক গির্জা ত্যাগ করে  ।  অধিকাংশ মানুষেরই পরকাল ,  ঈশ্বর নিয়ে মাথা ঘামানোর প্রবণতা নেই ,  যারা একেবারে অবিশ্বাসী নন তাদের দর্শন হচ্ছে ঈশ্বর থাকলে আছে ,  না থাকলে নেই ,  এই নিয়ে এত ভাবার কোন দরকার নেই ।   তবে এখানেও আছে নানা ধরনের চার্চ ,   বিশ হাজার লোকের যে শহরে ছিলাম সেখানেই অন্তত ৭ ধরনের চার্চ ছিল আর আছে গোদের উপর বিষফোঁড়া জিহোভা উইটনেসরা ।  বিদেশীরা আসার পর মসজিদ ,  মন্দির ,  প্যাগোডা ,  হরে কৃষ্ণ উপাসনালয় ইত্যাদি ইত্যাদিও গঠিত হয়েছে ।  
রাজনীতি -  ফিনল্যান্ড সহ  স্ক্যান্ডেনেভিয়ার সব দেশে রাজনীতির যে মডেল ব্যবহৃত হয় তাকে সোশ্যাল ডেমোক্রেটিক ধাঁচের নর্ডিক মডেল বলা হয় ,  যার চর্চা চলছে অনেক অনেক বছর ধরেই ,  এর অন্যতম স্তম্ভ নারী ও পুরুষের সমান অধিকার ।  বামপন্থী অনেক রাজনীতিবিদ অবশ্য এক ট্রটস্কির রিফর্ম সোস্যালিজমের ব্রেন চাইল্ড বলে মনে করেন ,  কিন্তু নর্ডিক মডেলের চর্চা চলছে মার্ক্সবাদ আসার অনেক আগে থেকেই ।  সুইডেন ,  নরওয়ে ও ডেনমার্কে অবশ্য রাজা আছে ,  তবে নামে মাত্র ,  তাদের হাতে কোন ক্ষমতা নেই ।  ফিনল্যান্ডে রাজা কোন কালেই ছিল না ।  রাষ্ট্রপ্রধান নির্বাচিত হন জনগণের ভোটে প্রতি ৬ বছর পর পর ।  আর সরকার গঠনের জন্য ভোট হয় প্রতি ৪ বছর পরপর ,  সাধারণত তিন থেকে চারটি প্রধান রাজনৈতিক দল মিলে কোয়ালিশন সরকার গঠন করে সবসময়ই ।   এই দেশের শাসনতন্ত্রে স্পষ্ট বলা আছে যে প্রতিটি নাগরিকের অন্ন ,  বস্ত্র ,  বাসস্থান ,  চিকিৎসা ,  শিক্ষার অধিকার আছে ,  এগুলো ছাড়া কেউ থাকতে পারবে না ,  কোন মানুষ গৃহহীন নেই এখানে ,  যেমন নেই খাদ্য ছাড়া ,  নুন্যতম আয় না থাকলে তাদের ভরণপোষণের দায়িত্ব রাষ্ট্রের ।   সেই সাথে আছে বাক স্বাধীনতা ,  যে কোন নাগরিক সরকারের সমালোচনা করতে পারে ,  বিরোধিতা করতে পারে প্রকাশ্যে ।   
 আজ যদি আমার অসুস্থ হয়ে হাসপাতালে  যেতে হয় তাহলে ফিনল্যান্ডের রাষ্ট্রপতি যে চিকিৎসা পাবে ,  আমিও সেই চিকিৎসা পাব ।   এবং রাজনীতিবিদরা সাংঘাতিক ভাবে দায়বদ্ধ জনগণের কাছে ,  ফি বছরই কোন মন্ত্রী রাষ্ট্রের টাকায় কোন কোন সফর করেছে এবং সেই সফরে দেশের কতখানি লাভ হয়েছে তা নিয়ে ব্যপক বৈঠক হয় ।  মাঝে বেশ কবছর যে এলাকায় ছিলাম তার পাশের মহল্লায় ছিলেন বর্তমান ফিনিশ রাষ্ট্রপতি সাওলি নিনিসতো ,  এই যে তার ছবি ।  

ছবিটি কিন্তু প্রেসিডেন্ট হবার পর তোলা ,  বাড়ীর বরফ পরিষ্কার করছেন রাষ্ট্রপ্রধান =  পাপারাজিরা এই ছবি তুলতে ভোলে নি ।  যদিও বেচারাকে এখন প্রেসিডেন্টের বাসভবনে থাকতে হয় ,  তারপরও উইকএন্ডে নিজের বাড়ীতে আসেন সময় পেলেই ।  ছবিটি একটি ফিনিশ ম্যাগাজিন থেকে নেওয়া ।   
অনেক বিদেশীর মুখে শুনেছি জনসংখ্যা কম এবং বিশাল দেশ হওয়ায়  নর্ডিক দেশগুলো এমন সকল অধিকার নিশ্চিত করতে পারে ,  তাদের সবিনয়ে বলি ১৯১৭ সালে ফিনল্যান্ডের জনসংখ্যা ৩ মিলিয়ন ছিল ,  ২০১২ তে এসে ৫ , ৩ মিলিয়ন হয়েছে  ৩  লক্ষ বিদেশীসহ ,  এমন ভাবে জনসংখ্যা নিয়ন্ত্রণ করাও নিঃসন্দেহে কৃতিত্বের ব্যাপার ।  বর্তমানে অভিবাসীদের মধ্যে সবচেয়ে বেশী সংখ্যায় আছে রাশান ,  তার পরপরই এস্তোনিয়ান ,  এর পরে সোমালি ।  আবার অতীতে অর্থনৈতিক মন্দার সময়ে অনেক ফিনিশ দেশ ছেড়ে ভাগ্যান্বেষণে অন্য দেশে গিয়েছে ,  এমন ফিনিশ সবচেয়ে বেশী আছে পাশের দেশ সুইডেনেই ,  এছাড়া যুক্তরাষ্ট্র ,  কানাডা ,  অস্ট্রেলিয়াতেও আছে দেশান্তরী ফিনরা । 
খেলাধুলা -  ফিনল্যান্ডের প্রথম যে মানুষটির নাম জেনেছিলাম উনি কিংবদন্তীর দূরপাল্লার  দৌড়বিদ পাভো নুরমি ,  প্রায় শত বছর আগে গড়া তার কীর্তি আজও অম্লান ,  ছবিতে দেখছেন হেলসিংকির অলিম্পিক স্টেডিয়ামের সামনে পাভো নুরমির ভাস্কর্য ,  ঐখানে ১৯৫২ সালে অলিম্পিক হয়েছিল ।  

ফিনল্যান্ডে সবচেয়ে জনপ্রিয় খেলা আইস হকি ,  যেটাতে ফিনিশরা একাধিকবার বিশ্ব চ্যাম্পিয়ন হয়েছে ।  এর পরপরই ফর্মুলা ওয়ান রেসিং ,  মিকা হাক্কিনেন দুইবার এবং কিমি রাইক্কোনেন একবার বিশ্ব সেরা রেসিং ড্রাইভার হয়েছিলেন ।   ফুটবল এখনও খুব একটা জনপ্রিয় নয় ,  পাশের প্রতিবেশীরা প্রায়ই বিশ্বকাপ ফুটবলে ভাল করলেও আজ পর্যন্ত সেখানে খেলার সুযোগ মেলেই ফিনল্যান্ডের ।  
 আসলে এক লেখাতে একটা দেশের সমস্ত কিছু তুলে আনা যথেষ্টই কঠিন আমার জন্য ,  বিশেষ করে যখন সেখানে থাকি বিগত কয়েক বছর ধরে ।   তাই তাল কেটে গেল বারংবার ,  প্রকৃতি ,  বুনো প্রাণী ,  অন্য অনেক শহর ,  আবহাওয়া , খাদ্য ,  সাওনা ,  বিভিন্ন এলাকার মানুষের সাথে মেশার অভিজ্ঞতা এযাত্রা মুলতুবি থাকল ।    তবে আশা রাখি সামনের দিনগুলোতে ফিনল্যান্ড নিয়ে আরও লেখা পোষ্ট করার ।  
 (  লেখাটি ফিনল্যান্ডনিবাসী ,  আমার অতি কাছের বড় ভাই এবং অনেক ভ্রমণের সহযাত্রী এনামুল হক শিপু ভাইয়ের জন্য ।  ১৯ নভেম্বর তার জন্মদিন ,  শুভ জন্মদিন শিপু ভাই !  ) 






এভারেস্ট শিখরের পথে বাংলাদেশের প্রথম যৌথ  ( নারী - পুরুষ )  দলের সাক্ষাৎকার





 প্রথমবারের মত  নারী - পুরুষ পর্বতারোহীদের যৌথ দল গঠিত হয়েছে বাংলাদেশে ,  যারা স্বপ্ন দেখছে বিশ্বের সর্বোচ্চ বিন্দু মাউন্ট এভারেস্টের উপরে হিম রাজ্যে ওড়াবে বাংলার লাল - সবুজ পতাকা ।  তাদের একজন ইতিমধ্যেই সেই দুঃসাধ্য কাজটি বাস্তবে পরিণত করেছেন গত বছর ,  তিনি বাংলাদেশের সবচেয়ে অভিজ্ঞ পর্বতারোহী এম এ মুহিত ,  যিনি একই সাথে সারা বিশ্বের একমাত্র বাংলাভাষী হিসেবে তিন তিনটি আট হাজার মিটার জয়ের অভূতপূর্ব গৌরবের অধিকারী  (  চৌ য়ূ ,  এভারেস্ট ,  মানাসলু )  ,   দলের অপর সদস্য নিশাত মজুমদার বাংলাদেশের নারীদের মধ্যে এখন পর্যন্ত সর্বোচ্চ ৭২০০ মিটারে আরোহণের মাইল ফলক স্থাপন করেছেন গত বছরের মানাসলু অভিযানে ।   এর আগে তারা একসাথে বিশ্বের ৪র্থ বিপদজনক পর্বত মানাসলু অভিযানের একসাথে অংশ নিয়েছেন ।  

তাদের অভিযানে একজনের সম্পূর্ণ ব্যয়ভার  (  ৩৫ , ০০০ ডলার ,  প্রায় ৩০ লক্ষ টাকা )  স্পন্সর করেছেন প্যারাগন গ্রুপ ,  বাকী অর্ধেক স্পন্সর পাওয়া গেছে সুইস বেকারি ,  মাছরাঙা টেলিভিশন ,  ঢাকা আইসক্রিম ইন্ডাস্ট্রিজ ,  এ কে খান কোম্পানি লিমিটেড ,  আমিন মোহাম্মদ বারজার পেইন্ট ,  কল্ডওয়েল ,  ঢাকা বিশ্ব - বিদ্যালয় অর্থনীতি বিভাগ অ্যালমানাই ,  প্লান ইন্টারন্যাশনাল বাংলাদেশের সহযোগিতায় ।   
এপ্রিল মাসের ৬ তারিখে তারা কাঠমান্ডু পৌঁছাবেন ,  তারপর ৯ তারিখে লুকলা ,  সেখান থেকে ৮ দিনের ট্রেকিং শেষে বিশ্বখ্যাত এভারেস্ট বেসক্যাম্প ,  যা খুম্বু হিমবাহের উপর অবস্থিত ।   এর পর আবহাওয়াসহ সব ঠিক থাকলে পর্যায়ক্রমে ক্যাম্প ১ ,  ক্যাম্প ২ ,  ক্যাম্প ৩  ,  ক্যাম্প ৪ পৌঁছানোর তারা শিখর জয়ের চেষ্টা চালাবেন ।  আশা করা যায় মে মাসের ১৫ থেকে ২২ তারিখের মধ্যে আমরা বাংলাদেশের প্রথম নারী - পুরুষ যৌথ দলের এভারেস্ট জয়ের সুখবর পাব ।  
এই নিয়েই আজ সকালে দীর্ঘক্ষণ মুঠোফোনে কথা হল এম এ মুহিত এবং নিশাত মজুমদারের সাথে ।  তাদের ব্যক্তিগত চিন্তা - চেতনা ,  পর্বতারোহণ নিয়ে ভবিষ্যৎ পরিকল্পনা ,  দেশের তরুণ প্রজন্ম ইত্যাদি ইত্যাদি নিয়ে ।  সেই কথোপকথনের চুম্বক অংশ এখানে থাকল ,  আর ব্যবহৃত আলোকচিত্রগুলো তাদের বিভিন্ন অভিযানের সময় তোলা ,  অভিযাত্রীদের অনুমতি সাপেক্ষে ব্যবহার করা হল সচল পাঠকদের জন্য - 
অণু -  বিশ্বের সর্বোচ্চ পর্বতশৃঙ্গ অভিযানে যাচ্ছেন ,  যা প্রত্যেক অ্যাডভেঞ্চারপ্রিয়র আজীবনের স্বপ্ন ,  কেমন লাগছে ? 
নিশাত -   নিজেকে অত্যন্ত সৌভাগ্যবান মনে হচ্ছে ।  বিশ্বে ৮০০০ মিটারের চূড়া আছেই মাত্র ১৪টা ,  যাদের পর্বত শৃঙ্গগুলোর মাঝে এলিট শ্রেণী বলে সবসময় আখ্যায়িত করা হয় ,  তাদের মধ্যে আবার এভারেস্টের অবস্থান ভিন্ন উচ্চতায় ,  সেটি আরোহণের পথে আমরা !  মনের মধ্যে অনেক উত্তেজনার সাথে সাথে উৎকণ্ঠা এবং ভয় কাজ করছে ,  বিশেষ করে আবহাওয়া নিয়ে ,  উচ্চতার সাথে নিজেদের মানিয়ে নেওয়া নিয়ে ।  

অণু -  পাহাড়ে চড়ার শুরুর দিনগুলোর কথা মনে পড়ে কি এভারেস্ট অভিযানের প্রাক্কালে ? 
নিশাত -   আসলে অ্যাডভেঞ্চারের নেশা মাথায় জেঁকে বসেছিল কিছু বই পড়ার ফলে ,  বিশেষ করে জুল ভার্ণের আশি দিনে বিশ্বভ্রমণ ,  থর হেয়ারডালের কন - টিকি ,  বিভূতিভূষণের চাঁদের পাহাড় এবং নেভিল শুলম্যানের পর্বতারোহণ এবং জেন দর্শন পড়ে ।  
কিন্তু পাহাড়ে চড়ার আগ্রহ প্রথম জন্মেছিল খবরের কাগজে এভারেস্ট বিজয়ের লক্ষ্যে ইনাম আল হকের নেতৃত্বে এভারেস্ট টিম - ১ গঠনের খবর দেখে ,  মনে হয়েছিল আমিও যদি এমন অভিযানে অংশগ্রহণ করতে পারতাম ।   পরবর্তীতে বি এম টি সি  (  বাংলা মাউন্টেনিয়ারিং অ্যান্ড ট্রেকিং ক্লাব ) র সাথে যোগাযোগ হয় ,  বান্দরবানের পাহাড়ে হাইকিং চলতে থাকে ,  অবশেষে ২০০৬ - এর মে মাসে দার্জিলিং - এর মাউন্টেনিয়ারিং ইন্সিটিউটে  পর্বতারোহণের প্রশিক্ষণের জন্য যোগদান করি । 

অণু -  পর্বতারোহণের কোন দিকটি আপনাকে সবচেয়ে বেশী আকর্ষণ করে  ? 
 নিশাত -   অবারিত প্রকৃতির মাঝে গেলে মানুষ হিসেবে নিজের ক্ষুদ্রতা বোঝা যায় ,  তবে নিজের মধ্যেই আবিস্কার করা যায় যে সীমাবদ্ধতাকে অতিক্রম করা সম্ভব ।  এবং সেই সাথে পর্বতশৃঙ্গে না উঠেও প্রকৃতি সম্ভোগের অনাবিল আনন্দ পাওয়া সম্ভব ।  

অণু -  কিন্তু কোন পর্বতশীর্ষে আরোহণের সেই তীব্র সুখানুভূতি নিশ্চয় আলাদা কিছু  ? 
নিশাত -   এটি পৃথিবীর আর সব আনন্দের চেয়ে আলাদা ,  স্বতন্ত্র ।  

অণু  -   পর্বতে অভিযান চলাকালীন সময়ে বিশেষ কোন ঘটনার স্মৃতি ভাগাভাগি করবেন আমাদের সাথে ? 
নিশাত -  ২০০৯ সালে বিশ্বের অন্যতম উঁচু পর্বত মাকালুতে আমাদের পর্বতারোহণের শিক্ষক ঝুনা ঠাকুর বলা চলে আমাদের চোখের সামনেই মৃত্যুবরণ করেন ,  সেই মুহূর্তগুলো আমি কিছুতেই ভুলতে পারি না ।  এমন অফুরন্ত প্রাণশক্তির অধিকারী একজন মানুষ এভাবে সবার সামনে চলে গেল ,  আমরা কেবল অসহায় হয়ে দেখলাম ।  বিশাল ট্র্যাজেডি  ।  
অণু  -     পাহাড়ে চড়ার পেছনে কাদের অবদান সবচেয়ে বেশী আপনার জীবনে ? 
নিশাত -  আমার জীবনের খুব দারুণ একটা দিক হচ্ছে আশে - পাশের সবাই আমাকে এই ব্যাপারে সবসময় প্রবল উৎসাহ জুগিয়েছে ।  বিশেষ করে পরিবারের পক্ষ থেকে কোন সময়ই নিষেধাজ্ঞার মুখোমুখি হতে হয় নি ,  কোন সময়েই তারা বলেন নি -  এমন ঝুঁকিপূর্ণ কাজে অংশ নেওয়া যাবে না ।  আমার অফিসের  (  ওয়াসা )  সহকর্মীরাও অত্যন্ত উৎসাহ দেয় সবসময় ।   সেই সাথে আছেন বি এম টি সির সকল সদস্য বিশেষ করে মুহিত ভাই ,  শম্পা আপা ,  নুর মোহাম্মদ ভাই ,  বিপ্লব ভাই ।  

তবে আজকের আমি যে নিশাত ,  এর পেছনে যে মানুষটির অবদান সবচেয়ে বেশী তিনি ইনাম আল হক ।  প্রথম থেকে তিনি আমাকে অবিরাম উৎসাহ দিয়ে চলেছেন ,  এবং সেইখানেই ক্ষান্ত নন ,  ব্যয়বহুল অভিযানগুলোর স্পন্সর জোগাড় করে দিয়েছেন সবসময় প্রচণ্ড ব্যস্ততা সত্ত্বেও ।   সেই সাথে কোন কোন ক্ষেত্রে আমরা খানিকটা দমে গেলেও তার কথায় ও কাজে উজ্জীবিত হয়েছি এবং হচ্ছি সবসময়ই ।  

অণু -  আপনি তো বাংলাদেশের প্রথম নারী যিনি ৭০০০ মিটার পর্যন্ত আরোহণে সক্ষম হয়েছেন ?  
নিশাত -   গত বছরের আগ পর্যন্ত আমার চড়া সবচেয়ে উঁচু পর্বত ছিল ৬৬৫৪ মিটার উচ্চতা বিশিষ্ট মেরা পিক ,  কিন্তু মানাসলু পর্বতে অভিযান চালানোর সময় আমি ৭২০০ মিটার পর্যন্ত আরোহণের পর অন্যরকম অভিজ্ঞতার সম্মুখীন হয় ,  সেখানে আমি এবং মুহিত ভাই দুইজনেই শারীরিক এবং মানসিক ভাবে শিখর জয়ের জন্য প্রস্তুত ছিলাম কিন্তু নানা কারণে সেখানে দেখা যায় কেবল মাত্র একজনের শিখর জয়ের জন্য অক্সিজেন সিলিন্ডার আছে ,   যেহেতু মাত্র ৩ টি  সিলিন্ডার অবশিষ্ট ছিল ,  তা দুইজনের জন্য অপ্রতুল ।  

 (  এইখানে এম এ মুহিত বলেন -  নিশাত সেই অবস্থাতে কেবলমাত্র দলের সাফল্যের কথা চিন্তা করে ,  অসাধারণ টিম স্পিরিটের উদাহরণ স্থাপন করে তার অক্সিজেন সিলিন্ডার আমাকে দিয়ে দেয়   ,  বলে যেহেতু আপনার অভিজ্ঞতা বেশী ,  এর আগে দুটি ৮০০০ মিটারের শৃঙ্গ জয় করেছেন ,  হয়ত আপনি গেলেই আমাদের সাফল্যের সম্ভাবনা বেশী থাকবে ,  তার এই বিশাল ত্যাগের কারণেই ২০১১ সালের ১২ অক্টোবর দুপুর সাড়ে বারটার সময় মানাসলু জয়ে আমি সক্ষম হয় ,  এছাড়া কোনমতেই সেই বিপদজনক পর্বতে অভিযান সাফল্যমণ্ডিত হত না ) 

 অণু  –  আপনি তো এখন দেশের নারীদের মাঝে যথেষ্ট সাড়া ফেলেছেন ,  এত প্রতিকূল সামাজিক অবস্থাতেও যে এই ধরনের কাজ করা সম্ভব তা প্রমাণ করেছেন  – 
 নিশাত -   ভাল লাগে যদি কেউ এমনটা মনে করে ।  ২০০৯ - এ অনন্যা বর্ষ সেরা দশ নারীর মাঝে আমাকে নির্বাচিত করেছিল ,  এরপরে প্রথম আলো সমাজের বিশেষ বিশেষ ক্ষেত্রে অবদানের জন্য ৭জন নারীকে সন্মাননা জানায় ,  তাদের মাঝে আমিও ছিলাম ।  তবে এ আমার একার অর্জন নয় ,  সবারই অবদান এর পেছনে ।  
 অণু -  সচলায়তন পড়েন ? 
 নিশাত -  মাঝে মাঝে পড়া হয় ,  বিশেষ করে ভ্রমণবিষয়ক পোস্টগুলো ,  কিন্তু ঐগুলো পড়লে হিংসায় আমার শরীরে ফোস্কা পড়ে যায়  ! 
এর পরপরই নিশাত  তার প্রাণখোলা হাসি শুরু করেন ,  সকল ধরনের শুভ কামনার পরে কথা হয় এম এ মুহিতের সাথে - 
অণু -  আবার এভারেস্টে যাচ্ছেন ?  
মুহিত -   হ্যাঁ ,  এটা এভারেস্টে আমার ৩য় অভিযান কিন্তু নেপালের দিক দিয়ে এই প্রথম ।  এর আগে তিব্বত দিয়ে এভারেস্টে আরোহণের জন্য  ২০১০ এর মে মাসে বাংলাদেশের পক্ষ থেকে আমিই প্রথম চেষ্টা করেছিলাম কিন্তু খারাপ আবহাওয়ার কারণে ৭০৭০ মিটার থেকে ফিরে আসতে বাধ্য হই ।   অবশেষে ২য় বারের প্রচেষ্টায় তিব্বত দিয়েই ২০১১এর ২১ মে বিশ্বের সবচেয়ে উঁচু পর্বতশৃঙ্গে ওড়াতে সক্ষম হয়েছিলাম বাংলার লাল - সবুজ পতাকা ।  

 অণু  –  বাংলাদেশের সবচেয়ে অভিজ্ঞ পর্বতারোহী আপনি ,  বিশ্বের একমাত্র বাঙ্গালী হিসেবে তিন তিনটি ৮০০০ মিটার উচ্চতার পর্বত জয় করেছেন এর পিছনে মূল প্রেরণা কি  ?  
মুহিত -   আমি সবসময়ই মনে করি আমরা পর্বতে যায় প্রকৃতিকে নিবিড় ভাবে উপভোগ করতে ,  জানতে ।  অনেকেই দেখেছি বলেন -  আমরা হিমালয়কে পদানত করেছি  ,  আমি এমন চিন্তাধারার বিরোধী ,  পর্বতকে কেউ কখনোই জয় করতে পারে না ,  কেবলমাত্র ক্ষণিকের জন্য হয়ত সেখানে অবস্থান করে তার রূপে মুগ্ধ হতে পারে ,  এর বাহিরে কিছু নয় ।  

অণু -  এভারেস্ট জয়ের সার্টিফিকেট বা সনদ নিয়ে আমাদের কিছু বলুন ।  
মুহিত -  দেখুন এভারেস্ট জয়ের ক্ষেত্রে সার্টিফিকেট গুরুত্বপূর্ণ কোন বিষয় নয় ,  আমি লক্ষ্য করে দেখেছি ইউরোপিয়ান - আমেরিকান পর্বতারোহীরা সাধারণত এই সনদের জন্য অপেক্ষা করে না ,  কারণ তাদের সাথের ক্যামেরায় তোলা ছবিই সবচেয়ে বড় প্রমাণ শৃঙ্গ জয়ের ।   আর নেপালের দিকে সনদ পাওয়ার আগে নানা প্রশ্ন করে যাচাই বাছাই করা হয়ে থাকে যে পর্বতারোহীর দাবী সত্যি কি না ,  কিন্তু তিব্বতে কেবলমাত্র একজন লিয়াজো অফিসার থাকে ,  যাকে দলের শেরপা সর্দার যেয়ে বললেই সে সম্পূর্ণ বিশ্বাসের উপরে এভারেস্ট জয়ের সনদ দিয়ে দেয় ।   
এই প্রসঙ্গে আমার নিজের অভিজ্ঞতার কথায় বলি ,  এভারেস্ট জয়ের পরে আমি অত্যন্ত ক্লান্ত অবস্থায় ধীরে ধীরে বেস ক্যাম্পের দিকে যাচ্ছি ,  আমার দলের সর্দার একাধিক বিশ্বরেকর্ডধারী (  সবচেয়ে কম সময়ে এভারেস্ট জয়ের রেকর্ডসহ )  পেমবা দরজি শেরপা দুপুর ১২টার সময় বেস ক্যাম্পে পৌঁছায় ,  আমি সেখানে যায় আরো ৪ ঘণ্টা পরে ,  কিন্তু লিয়াজো  অফিসার আমাকে একটিও প্রশ্ন না করে  শুভেচ্ছা জানিয়ে কেবলমাত্র  শেরপা সর্দারের কথার উপর ভিত্তি করে আমাকে সেই সনদ প্রদান করেন ।   
 অণু -  এর আগে বাংলাদেশের পর্বতারোহীর এভারেস্ট জয়ের প্রমাণের অভাব নিয়ে অনেক কথা হয়েছে ,  যথেষ্ট উপাত্ত ছিল না বলেই শুনেছি ,  তা হলে এভারেস্ট জয়ের প্রমাণ হিসেবে আমরা কি ধরনের জিনিস দেখে নিঃসন্দেহ হতে পারি ? 
মুহিত -   দেখুন এভারেস্ট বিশ্বের উচ্চতম শৃঙ্গ বটে ,  কিন্তু এর উপর থেকেই বিশ্বের ৪র্থ উচ্চতম শৃঙ্গ লোৎ সে ,  ৫ম উচ্চতম শৃঙ্গ মাকালু ,  ৬ষ্ঠ উচ্চতম শৃঙ্গ চৌ য়ু দেখা যায় ।  আপনি যেখান থেকেই ছবি তুলেন না কেন ,  এই ৩ চূড়ার একটি না একটি অবশ্যই আপনার ছবিতে থাকবে ,  এটি একটি বড় প্রমাণ ।  

এছাড়া অবশ্যই সাথের উচ্চতামাপক যন্ত্র অল্টিমিটারের ছবিও প্রমাণ হিসেবে কাজ করতে পারে আবহাওয়া মেঘলা থাকলে । 
 অণু -  তাহলে কি ধরে নিব প্রাপ্ত প্রমাণের ভিত্তিতে বাংলাদেশের প্রথম এভারেস্ট বিজয়ীর নাম এম এ মুহিত ? 
মুহিত -  এই বিষয়ে আমি ব্যক্তিগত ভাবে কিছু বলতে নারাজ ,  কিন্তু মিডিয়ার কারণে যেহেতু বাংলাদেশে পর্বতারোহণ  অনেক জনপ্রিয় হয়েছে বর্তমানে ,  তারা চাইলেই এই সত্যটি উদঘাটন করতে পারে ।  

অণু -  তরুণদের উদ্দেশ্যে আপনার বক্তব্য ? 
মুহিত -  বি এম টি সির অন্যতম শ্লোগান হচ্ছে ধূমপানের বিরুদ্ধে ,  মাদকের বিরুদ্ধে পর্বতারোহণ ।  তরুণেরা যেন প্রকৃতি প্রেমে মশগুল থেকেই জীবনের আনন্দকে খুঁজে নেয় ।  সেই সাথে তারা যেন জীবনের মূলমন্ত্র হিসেবে সবসময় মনে রাখে  –  Never stop exploring .  

অণু  –  আপনার পর্বতারোহীর হয়ে ওঠার পিছনে কাদের অবদান সবচেয়ে বেশী মনে করেন  ? 
মুহিত -   শুধুমাত্র একজনের কথা বলতে হলে আমি অবশ্যই ইনাম আল হকের কথা বলব ,  তিনি একজন ব্যক্তি নন ,  তিনি একজন প্রতিষ্ঠান ।  ইনাম আল হক বাংলাদেশের নতুন প্রজন্মকে পাখি দেখা ,  প্রকৃতিতে যাওয়া ,  পাহাড়ে হাইকিং ,  পর্বতারোহণ ইত্যাদিতে দিক নির্দেশনা দিয়ে গেছেন নিঃস্বার্থ ভাবে অনেক অনেক বছর ধরে ,  এবং অন্য অনেকের মত তিনি কেবলমাত্র পথ দেখিয়ে দিয়েই সরে যান নি ,  সবসময় আমাদের পথ তৈরি করে দিয়ে  ,  আমাদের হাত ধরে নিয়ে এগিয়েছেন ।  তার জন্যই আজ বাংলাদেশের তরুণ - তরুণীরা পাখি পর্যবেক্ষণ করে ,  হিমালয় জয়ের স্বপ্ন দেখে ।  

অণু -  পর্বতের বিশেষ কোন স্মৃতি ? 
মুহিত -  অবশ্যই মাউন্ট এভারেস্টের শীর্ষে দাঁড়াবার সময়টুকু ছিল আমার জীবনের সবচেয়ে আনন্দময় মুহূর্ত ।  
 সেই সাথে মনে পড়ে বারকয়েক সাক্ষাৎ মৃত্যুর হাত থেকে বেঁচে এসেছি স্রেফ কপাল জোরে ,  একবার তো এক ইউরোপিয়ান সহ অভিযাত্রী আমার মাত্র ৩০মিনিট আগে রওনা দেন ,  এবং তুষারধ্বসের  (  অ্যাভালাঞ্জ )  কবলে পড়ে মৃত্যুবরণ করেন ।   এছাড়া চৌ য়ু অভিযানের সময়ও একজন মার্কিন পর্বতারোহী মারা যান ,  এইগুলো মনে সাংঘাতিক ভাবে পীড়া দেয় ,  কিন্তু তারপরও এই ঝুঁকি নিয়েই মৃত্যুকে জয় করার পাগলপারা নেশাকে সঙ্গী করেই আবার শুরু করি নতুন পর্বতে অভিযান ।  

তবে বিশেষ করে ২০০৯ সালের চৌ য়ু অভিযানের কথা বিশেষ ভাবে মনে পড়ে ,  সেটি ছিল ৮০০০ মিটার উচ্চতায় বাংলাদেশের প্রথম কোন সাফল্য ,  এক ঐতিহাসিক মুহূর্ত ।  


আমার সঙ্গী ছিল তারেক অণু ,  সে অক্সিজেনের স্বল্পতা জনিত কারণে কয়েকদিনের জন্য বিশ্বের উচ্চতম অ্যাডভান্স বেস ক্যাম্পে অবস্থান করতে বাধ্য হয়েও দলগত সাফল্যের কথা চিন্তা করে এবং ধেয়ে আসা খারাপ আবহাওয়ার কথা মাথায় রেখে আমাকে একাই শিখর জয়ে উৎসাহিত করে ।  

শুরু হয় বাংলাদেশে নবগৌরবের ইতিহাস ,  কারণ বিশ্বে এখনো অনেক দেশ আছে যারা ৮০০০ মিটারের এলিট ক্লাবে প্রবেশ করে নি । 

অণু -  সচলায়তন পড়েন ? 
 মুহিত -  মাঝে মাঝেই পড়া হয় ,   বিশেষ করে ভ্রমণ এবং পাহাড় নিয়ে পোস্টগুলো বাদ যায় না ।  বেশ আগে আমার একটা সাক্ষাৎকার রেকর্ড হিসেবে সেখানে দেওয়া হয়েছিল ।  
এম এ মুহিত এবং নিশাত মজুমদার প্রতিশ্রুতি দেন নেপাল থেকেও তারা মুঠোফোনে যোগাযোগ রাখবেন ,  সম্ভব হলে বেস ক্যাম্পে যেয়েও শেরপাদের স্যাটেলাইট ফোন নাম্বারটি দেবেন যেন যোগাযোগ অক্ষুণ্ণ থাকে ,  যেন আমরা তাদের অভিযানে সঙ্গী হতে পারি সর্বদাই ।  
শুভ কামনা বাংলাদেশের প্রথম যৌথ নারী - পুরুষ দলের প্রতি -  -  -  আশা রাখি অচিরেই নিচের ছবিটির মত (  এটি তোলা হয়েছিল বাংলাদেশ - নেপাল ফ্রেন্ডশিপ পিক বা মৈত্রী চূড়ার শিখর থেকে ,  এই পর্বতটি প্রথম  বারের মত আরোহণ করা সম্ভব হয় মানুষের দ্বারা ,  অভিযানে বাংলাদেশ এবং নেপালের বেশ কজন পর্বতারোহী অংশগ্রহণ করেছিলেন ,  ছবিতে মুহিত এবং নিশাত ) 

 একটি ছবি আমরা পাব ,  যেটি ধারণ করা হবে আমাদের গ্রহের শীর্ষবিন্দুতে । 






মায়া সভ্যতার বিস্ময়নগরী  -   চিচেন ইৎজা 




এক পিরামিড ,  একজন মানুষ ,  একটি মানমন্দির ।  
এক বর্ষপঞ্জি ,  একটি সরোবর ,  একজন ঈশ্বর । 
মায়া সভ্যতার নাম যখন প্রথমবারের মত শুনি ,  নামটা বড়ই আকর্ষণ করেছিল ,  কেমন একটা মায়ামাখা ,  মায়াকাড়া ।  পরে যদিও শুনেছিলাম সেটা কেবলই একটা নাম ,  হয়ত তাদের মধ্যে মায়ামমতার বেশ ঘাটতিই ছিল  !  কেন ,  সে কথাই আসছি পরে । 
 মায়া সভ্যতার কথা থাকলেই সেখানে থাকত এক পিরামিডের ছবি ,  আকাশ ছোঁয়া অদ্ভুত এক স্থাপত্য ,  কিন্তু মোটেও মিশরের পিরামিডের মত নয় ,  মায়ান পিরামিডের উপরে মনে হত একটা বিশাল চৌকো ঘর বসানো হয়েছে ,  সেই সাথে চমৎকার বাঁধানো সিঁড়ি আছে সবদিকেই  !  কোথায় অবস্থিত এই পিরামিডটি ?  

সেই সাথে থাকত গোলাকার এক ভাঙ্গাচোরা ঘরের ছবি ,  এক দিকে ধ্বসে পড়া ,  শুনতাম সেটি নাকি মায়াদের মানমন্দির ,  গণিত ও জ্যোতির্বিদ্যায় অসাধারণ দখল ছিল তাদের ,  হয়ত ছিল না কোন টেলিস্কোপ বা দূরবীন কিন্তু নক্ষত্র ও অন্যান্য মহাজাগতিক ঘটনাবলী পর্যবেক্ষণের জন্যই নাকি নির্মিত হয়েছিল সেই গোলাকৃতি কক্ষ ।  এখনো  কি  সেখানে তারা দেখা হয় দেখা হয় বর্তমানের ধুলো - ধুয়োয় দূষিত আকাশে ?  সেখান গেলেই না জানতে পারব ,  কোথাই এই মান মন্দির ? 

একটি অদ্ভুত পাথুরে ভাস্কর্যের সাথে পরিচয় হয় মায়াদের মায়ায় জড়িয়ে গিয়ে ,  বিশাল দুটি কান তার ,  অদ্ভুত ভঙ্গীতে না শোয়া ,  না বসা অবস্থানে থেকে তাকিয়ে থাকে সে নির্নিমেষে ,  মাথাও তার দুইটা !  কি আজব ,  কি তার পরিচয় ?  সে নাকি মায়াদের বৃষ্টিদেবতা ,  নাম তার চাক - মুল ।  কোথায় গেলে পাব চাক - মুলের দর্শন ?  

একটা অদ্ভুত সুন্দর সরোবরের ছবি দেখি মাঝে মাঝে ,  কেমন ঘন সবুজ জল ,  বেশ গভীর ,  চারপাশের উঁচু প্রাকৃতিক দেয়ালের চুনা পাথরের প্রবল অস্তিত্ব ভেদ করে নিজেদের জানান দিচ্ছে  ছন্নছাড়া কিছু গাছ ।  শুনে ভেবড়ে গেলাম ,  অবাক হলাম ,  আতংকিতও হলাম বইতে পড়ে যে এই প্রাকৃতিক কুয়ো অতি গুরুত্বপূর্ণ ও পবিত্র ছিল মায়ানদের কাছে ,  কারণ এইটি ছিল নরবলি দেবার স্থান !  মুহূর্তে সবুজ সুন্দর স্থানটি কেন ধূসর পঙ্কিলতায় ছেয়ে গেল ,  চাপ চাপ বীভৎস রক্তের ছাপ যেন চারপাশে চুনাপাথরের দেয়ালে ।  কোথায় এই মৃত্যুপুরী ?  

জীবনের খুব সময় অল্প সময়ই আরাধ্য অনেক কিছু একসাথে মিলে যায় ,  অনেক বার হাঁটতে চাওয়া বেশ কিছু পথ এসে মিলে যায় এক কেন্দ্রবিন্দুতে ।   যে কারণেই এই গল্পের শুরু !  উপরের উল্লেখিত চারটি আকর্ষণও বটেই ,  আরও অনেক অনেক কিছু একসাথে এসে ঠাই নিয়েছে বিশ্বের বিস্ময় মায়া সভ্যতার সবচেয়ে জনবহুল  ও অন্যতম বৃহত্তম শহর মেক্সিকোর  ইয়ুকাটান রাজ্যের চিচেন ইৎজায় ।  যাবেন ,  সেই খানে ,  খানিকক্ষণের জন্য প্রতিদিনের জীবন থেকে সত্যিকারের মায়ানগরীতে ? 

সকালে ঠেসে ঝাল মেক্সিকান নাস্তা খেয়ে চার মূর্তি ব্যাগবোঁচকা নিয়ে বাহির হয়ে পড়লাম চিচেন ইৎজার পথে ,  মেক্সিকোতে আজকেই আমাদের শেষ রাত ,  কাল ভোরে কানকুন বিমান বন্দর থেকে শুরু হবে অন্য মহাদেশের প্রান্তসীমা ছোঁয়ার নতুন উত্তেজনা ।  সেই হিসেবে প্রাচীন এই দেশটিতে অবস্থানের শেষ দিনটি আমরা বরাদ্দ রেখেছিলাম মায়ান শহর আর প্ল্যায়া ডেল কারমেনের সমুদ্র সৈকতের জন্য ।  প্রতি বছর বারো লক্ষ পর্যটক আসে এই বিস্ময়কর সৃষ্টি দেখতে ,  মানে মানে প্রতিদিনই সরগরম অবস্থা ,  তাই মানুষ কম এমন ছবি তুলতে চাইলে খুব সকাল সকাল সেখানে যাবার কোন বিকল্প নেই  ।  কাজেই আমরা এখন আধুনিক প্রাচীর ঘেরা চিচেন ইৎজা কমপ্লেক্সের সামনে ।  

 চিচেন ইৎজার আক্ষরিক অর্থ  ইৎজার কুয়ার মুখে ,  ইৎজার পরিচয় অবশ্য আজ পর্যন্ত জানা যায় নি ,  হতে পারে কোন গোত্রের নাম ,  অথবা জলদেবতার নাম ,  কারণ মায়ারা এই সমস্ত জায়গাতে বসতি স্থাপন করেছিল কেবলমাত্র সুপেয় জলের কূপগুলোর জন্যই ।  
টিকিট অফিসের সামনে বেশ একটা শোরগোল ,  বাতাসে মেছো গন্ধ না থাকলেও মাছ বাজারের আবহাওয়া ও উত্তেজনা ,  সাধে কি আর বলে বাঙ্গালী আর ল্যাতিনরা ঠিক জাত ভাই ,  কি আড্ডায় ,  কি জোর গলার খামোখা তক্কে !  
টিকিটের ব্যবস্থা হতেই সুড়ুৎ করে চালান হয়ে গেলাম ভেতরে ,  পিছনে পড়ে থাকল বর্তমান যুগের   হৈ হল্লা ,  সামনের পানের কেবল মায়াদের নিস্তব্ধ জ্যান্ত ইতিহাস ।  
গাছের আড়াল থেকেই মনে হল বহুল আকাঙ্ক্ষিত সেই অবিশ্বাস্য অবয়ব সেখানে আছে মেঘদল ছুয়ে ,  সমস্ত বিরান প্রান্তর দখল করে আছে ময় দানবের কারবার ।  সেই পিরামিড ,  যা কে বরাবরই ক্যামেরার কারসাজি বলে মনে হত বইতে দেখে ।  নীল আকাশকে পর্যন্ত আড়াল করে দিয়েছে ১৩০০ বছর আগের নির্মিত ৭৫ ফিট উচ্চতার এই স্থাপত্য ।  

আসলে এটি কিন্তু একটি মায়ান বর্ষপঞ্জি !  কি বিশ্বাস হল না ?   পিরামিডটির মোট নয় ধাপের প্রতি ধাপ সিঁড়ি দিয়ে দুই ভাগে ভাগ করা হয়েছে ,  তাহলে মোট ধাপ হল ১৮ টি ,  যা কিনা মায়ান বর্ষপঞ্জির ২০ দিনের মাসের হিসেবে ১৮ মাসের প্রতীক !  প্রতিটি সিঁড়িতে ৯১টি ধাপ রয়েছে ,  চারদিকের সিঁড়ির সাথে সর্ব উপরের কক্ষটির অবস্থান যোগ করুন ,  পাবেন ৩৬৫  !  মানে বছরের মোট দিনের সংখ্যা ,  এছাড়া প্রতি ধাপে ৫২টি প্রস্তর খন্ডের সমাহার মনে করিয়ে দেয় মায়াদের ৫২ বছরের বর্ষচক্রের কথা !  আদতে এল ক্যাসতিয়ো বা কুকুলকানের পিরামিড নামে পরিচিত এই উপাসনালয় পাথরের তৈরি মায়ান বর্ষপঞ্জি ।  

কি অপূর্ব নির্মাণ শৈলী !  মহাকাল ,  ভূমিকম্প ,  লুটেরাদের চোখ রাঙ্গানি উপেক্ষা করে আজো দাড়িয়ে আছে সগর্বে যেমনটি ছিল হাজার বছর আগেও ।  বছর কয়েক আগেও শুনলাম পিরামিড শীর্ষে ওঠার অনুমতি পাওয়া যেত ,  কিন্তু কয়েকজন ভ্রমনার্থী বেখেয়ালে পড়ে সরাসরি অন্য ভুবনে যাত্রা করতে বাধ্য হলে মানুষের এবং পিরামিডের ,  উভয়ের নিরাপত্তা নিশ্চিত করতে এখানে আরোহণ নিষিদ্ধ করা হয় ।  

যদিও এমন আইন আমাদের জন্য হৃদয়বিদারক ,  তারপরও হয়ত পিরামিড সংরক্ষনের জন্য জরুরী ,  খেয়াল করে দেখি এক অতি বিরল মুহূর্তে এসেছি পিরামিডের সামনে ,  দেব দর্শনের চেয়েও দুর্লভতর এই সুযোগ ,  এর সামনে কোন জনমনিষ্যি নেই !  

সব আলোকচিত্রেই দেখি মানুষের ভিড়ে পিরামিডের ভিত দেখা যাচ্ছে না ,  এখন সুযোগ পাওয়া গেছে কেবলমাত্র নিজেদের ছবি এই অমর কীর্তির সাথে তুলে রাখার ,  এর মধ্যেই উসাইন বোল্টের মত লম্বা লম্বা পা ফেলে ছোটা শুরু করেছে আমার মেক্সিকান ভাই ইসাইয়াস সেরণা ,   সেই মুহূর্তের কিছু ছবি তুলে পরে দেখি এক ভারী মজার ছবি এসেছে ,  যেখানে ছায়াসহ ইসাইয়াস শূন্যে ভাসমান বলে ভ্রম হচ্ছে ! 


 বিশাল এলাকা জুড়ে এই শহর ,  এর মাঝেই বিশাল গাছপালা ,  হয়ত তার আড়ালেই আবার ঢাকা পড়ে আছে কোন সুপরিচিত স্থাপত্য !  কিছুক্ষণ হেঁটে আরেক প্রান্তে যেতেই সেই অসাধারণ মানমন্দিরটির দেয়ালে দৃষ্টি ঠেকল ,  এর নাম দেওয়া হয়েছে কারাকোল বা শামুক ,  এর ভিতরের প্যাঁচানো সিঁড়ির জন্য !  

ইয়াইয়াস চিচেন ইৎজায় এসেছিল বছর পনের আগে ,  সেই সময়ে এই সমস্ত স্থাপত্যেগুলোতে যথেচ্ছ আরোহণের নিয়ম ছিল ,  হাতে ছুয়ে অনুভবের অপার্থিব কল্পনা বাস্তবে পরিণত করা সম্ভব ছিল ।   নিশ্চয়ই কিছু লোভী মূর্খ মানুষ নিজেদের ড্রয়িংরুমে সাজাবার জন্য ছোট পাথরের টুকরো খুলে নিত আলগোছে ,  রাখত বিবেক বুদ্ধিহীনের মত নিজের নাম খোদাই করে ,  এই সমস্ত কারণেই বন্ধ করে দেওয়া হয়েছে এই শহরের সমস্ত আকর্ষণে প্রবেশ ,  কেবল দূর থেকে দেখতে হবে ।   (  অন্যদের আর কি দোষ দিব ,  চিচেন ইৎজার চেয়ে ঢের প্রাচীন নগরী মহাস্থানগড়ের ইট এখনো সুযোগ পাওয়া মাত্রই খুলে নিয়ে যাওয়া হয় দিনে দুপুরে ,  স্থানীয় অনেকের বাড়ীর অর্ধেক ইটই  সেখান থেকে সংগৃহীত  )  ।  
চোখে দূরবীন লাগিয়ে মানমন্দিরের মূল কক্ষটির নিচে একটি দরজা কেবলমাত্র দেখা গেল ,  তাতেই অভিভূত আমরা ।  বিস্ময়ে হতবাক হয়ে যায় হাজার বছর আগেও মহাকাশবিজ্ঞানে তাদের অগ্রগতির কথা ভেবে !  

 (  তবে এই বছরের ডিসেম্বরে পৃথিবী ধ্বংস হয়ে যাবে বলে যারা জল ঘোলা করে দিব্যি পয়সা কামিয়ে নিচ্ছে ,  তাদের মতের সাথে মায়াদের আকাশ বিষয়ক গভীর জ্ঞান এবং বর্ষপঞ্জির কোন মিল নেই ,  কাজেই -  সাধু সাবধান !   ) 

 তার অদূরেই একটি অদ্ভুত দর্শন কুঁজো পিঠ পিরামিড ,  তার চূড়াটা কোন কারণে বাজে ভেবে ভেঙ্গে পড়েছে ।  কারণটিও জানা গেল তৎক্ষনাৎই ,  মানুষের মুর্খামি এবং লোভ ,  যাতে সামান্য সাহায্য করেছে ডিনামাইট নামের বিস্ফোরক !  জনৈক পুরাতত্ত্ববিদ নামের কলঙ্ক ব্যক্তির উর্বর মস্তিষ্কে আসে এই পিরামিডের অভ্যন্তরে লুকিয়ে থাকা গুপ্তধনের আভাসের কথা ।  ব্যস ,  জ্ঞানার্জনের সঠিক পথ ছেড়ে সংক্ষিপ্ত কিন্তু ক্ষতিকারক পথ বেঁছে নিয়ে ধ্বসিয়ে দিলেন এমন চমৎকার কীর্তিকে !  

আর গুপ্তধন ,  সেখানে জুটল লবডঙ্কা !  আর যদি মিলতও বা কিছু সোনাদানা ,  তার মূল্যতো আর এর ঐতিহাসিক আবেদনের চেয়ে বেশী হত না কোনমতেই ।   সোজা ভাষায় বলি ,  এইযে অযুত - নিযুত পর্যটক ফি বছর এসে ঘুরে যাচ্ছে এই জায়গাগুলোতে ,  তাদের থেকে উপার্জিত অর্থ মেক্সিকোর সমস্ত সোনার তাল বা হীরক খণ্ডের মুল্যের চেয়ে বেশী ,  আসলে বিশ্বের সব দেশেই তাই ।  

বিশাল এক দরজা দেখতেই কেটে গেলে আধা ঘণ্টা ,  কি অপূর্ব সুক্ষ কারুকার্য তার শরীরে ,  আবিস্কার করলাম কিছু কিছু দেবতার মুখ ,  পশু পাখির আদল ।  কি করে এই বিশাল পাথরখণ্ডগুলো পরিবহনের ব্যবস্থা করেছিল তারা সে এক অমীমাংসিত রহস্য ।  




এর পরপরই এসে গেল বল খেলার ময়দান যা গ্রেট বল কোর্ট নামে খ্যাত ।   এমন চত্বর এই শহরেই ১৩টি থাকলেও এটিই সর্ববৃহৎ ,  দৈর্ঘ্য ৫৫১ ফিট ,  প্রস্থ ২৩০ ফিট !   জানা যায় এটি সমগ্র মধ্য আমেরিকার  বৃহত্তম বল খেলার ময়দান ।  প্রায় আড়াই হাজার বছর ধরে রবারের বলের  (  ওজন ৪ কেজি )  এই খেলাটি চলে আসছিল আমেরিকার অনেক জায়গাতেই ,  আজো কিছু কিছু  রেড ইন্ডিয়ান গোত্রে প্রায় একই ধরনের খেলা চালু আছে ,  দেখা মিলল গোল দেবার স্থানটিরও !  

মন্দিরের পর মন্দিরের সারি ।  সবই যে মায়াদের তা কিন্তু নয় ,  যুদ্ধবাজ টোলটেক গোত্রের কিছু দেবতাও ঢুঁকে গিয়েছিল যুদ্ধে হাড়ের খেসারৎ হিসেবে ,  আর মায়াদের অন্যতম প্রধান ঈশ্বর কুকুলকান বা পালকওয়ালা সরীসৃপের সাথে যে অ্যাজটেকদের প্রধান দেবতা কেতজালকোয়াটলের কি দারুণ মিল তা আর নতুন করে বলার কিছু নেই ,  এর অর্থ  আরো প্রাচীন কোন পুরাণ থেকে এসেছে এই সমস্ত দেবতার গালগল্প ।  


এক মন্দিরের গায়ে খোদাই করা ছিল কেবল জঙ্গলের রাজা জাগুয়ারের চমৎকার সব ছাপ ,  

 আবার অন্য এক মন্দিরে ছিল ঈগল ,  জাগুয়ার এবং সর্প ,  মানে তিন ভুবনের তিন ঈশ্বরের প্রতীক  (  এমনটি অবশ্য বিশ্বের অনেক জায়গাতেই আছে ,  পড়ে বিশদ আলোচনা করতে হবে  এই ব্যাপারটি নিয়ে )  ।  


বলকোর্টের এক জায়গা থেকে  অপরূপ রূপে দেখা দিল কুকুলকানের মুখব্যাদান এবং তার মন্দির !  

এবার চারপাশের পাথুরে আকর্ষণ ছেড়ে খানিকটা এবড়ো থেবড়ো   মেঠো পথ ধরে নানা রঙিন পণ্যের দোকান

 পেরিয়ে  দর্শন মিলল মায়াদের পবিত্র কূপের ।  সবুজ জল ,  চুনা পাথরের সফেদ দেয়াল ,  হুবহু বইতে দেখা ছবির মতই ।  

আছে সেই পাথরটি যেখানে মূলত খরা থেকে রক্ষা পাবার জন্য বলি দেওয়া হত মানুষদের ।  প্রচলিত জনপ্রিয় ধারণা ,  মায়ারা কেবলমাত্র শিশু এবং কুমারী নারীদের বলি দিত দেবতার সন্তুষ্টি অর্জনের জন্য ।  কিন্তু সত্য হচ্ছে তারা সব ধরনের মানুষকে নৈবদ্য হিসেবে ব্যবহার করত কল্পিত ঈশ্বরের মনরক্ষার জন্য ।  সেই সাথে সোনা ,   নানা মূল্যবান রত্ন - পাথর ইত্যাদি পাওয়া গেছে এই ভুতুড়ে জল সেঁচে ।  
জানা গেছে ,  অনেক সময়ই বলির শিকারের শরীরে তারা পাথর বেঁধে দিত যেন সে সহজে ভেসে না উঠতে পারে ।  সেই সাথে কিছু কিছু ক্ষেত্রে জানা গেছে হাড়বজ্জাত পুরোহিত বলির শিকার বিশেষত শিশুদের হৃৎপিণ্ড উপড়ে নিয়ে জগতের বীভৎসতম দৃশ্যরচনা  করত জিঘাংসা নিয়ে সেই হৃৎপিণ্ড চিবিয়ে চিবিয়ে ।  
অথচ জলের উপরিভাগ কি শান্ত ,  সবুজ ,  মোহময় -  বোঝার উপায় নেই কত রক্ত বন্যা বয়ে গেছে এইখানে অকারণেই ।  
জায়গাটি দেখার খুব ইচ্ছা থাকলেও এই রক্তাক্ত নিষ্ঠুর ইতিহাস মনে পড়া মাত্র থাকার ইচ্ছে উবে গেল ,  বরং বেশ খানিকক্ষণ দেখলাম হাজার স্তম্ভের মন্দির ।  

অনেক অনেক স্তম্ভ দাড় করানো সব মন্দিরের বিশাল চত্বরে ,  কিন্তু বৃষ্টিশ্বর চাক - মুলের কোন পাত্তা নেই !   কত আশা করে আছি চাক - মুলের সামনে যেয়ে তারমতই ভঙ্গিমায় আসন গেড়ে ছবি তুলব ,  এখন তো ভিতরে যাওয়ায় নিষেধ !   

কিন্তু যতই আমরা হাজার স্তম্ভের মন্দির থেকে দূরে সরে যেতে থাকলাম কুকুলকানের  পিরামিডের বিশাল মাঠের এক কোণে ততই দূর থেকে দৃশ্যমান হতে থাকল রক্তচোষা দেবতা  (  তার সন্তুষ্টির জন্যই তো এত বলি ,  এত রক্তপাত )  ।  

সেখানে রুমাল বিক্রি করতে থাকা এক  মায়া দিদিমা জানালেন সেই মন্দিরের মাথাই যেমন যেমন চাক - মুল অবস্থান করছে ,  এই পিরামিডের উপরের কক্ষেও আছে তেমন এক লাল পাথরের তৈরি জাগুয়ারের মূর্তি ,  যা হয়ত ব্যবহৃত হত সিংহাসন  হিসেবে !  কিন্তু এখন আর তার দর্শন পাওয়া সম্ভব নয় ! 
যদিও অন্য জাগুয়ার ছিল আরেক মন্দিরে - 

  ভাগ্যিস দিদিমা বলেছিলেন ,  না হলে জানা হোত না হয়ত কোনদিনই ।  তার কাছেই শিখে নিলাম কি করে সুর করে শুদ্ধ ভাবে চাক — মূল বলতে হয় ।  পরে বই ঘেঁটে দেখি তার কথা ১০০  %  ঠিক ,  কিন্তু চাক - মুল আসলে মায়ান কোন দেবতা নয় ,  এটি টোলটেক প্রভাবিত মায়ান অঞ্চলেই কেবল দেখা যেত ।  এর অর্থ — অজানা আজও ।   

আগেই শুনেছিলাম ,  এবার চক্ষু - কর্ণের বিবাদভঞ্জন হল স্থানীয় মায়াদের দেখে ।  তারা মেক্সিকো অন্যান্য জায়গায় দেখা মায়ানদের চেয়ে অনেক খর্বাকৃতির ,  এবং দেহের গঠন সেই অনুযায়ী অনেক শক্তিশালী ।  



সামনের এক চাতালে দেখি শুধু সারি সারি দাঁত বাহির করা মানুষের খুলি খোঁদাই করা !  ইন্ডিয়ানা জোন্সের মুভিসেটও ফ্লপ এই বিস্ময় নগরীতে ! 
 

 শেষের সময়টুকু পিরামিড চত্বরের চারপাশেই মূলত কাটালাম ,  এখনো বেশ শক্ত - পোক্ত থাকলেও একদিকে সিঁড়ি বেশ ভাঙ্গনের মুখে , 

 কিন্তু আশা করা যায় কিছু দিন আগেও বিশ্বের নতুন ভাবে নির্বাচিত সপ্তাশ্চর্যের একটি হওয়া চিচেন ইৎজা  অনেক অনেক শতাব্দী রাজত্ব করে যাবে আমাদের মানসলোকে বিস্ময়ের আঁধার হয়ে ।  

 ( চিচেন ইৎজার ইতিহাস এত ব্যপক যে কেবল তার প্রতি স্থাপত্য নিয়েই  একটা করে পোস্ট দেয়া চলে ,  তাই এযাত্রা একটু ফাঁকিবাজি করেই শেষ করলাম ।  
 এই লেখাটি যাযাবর ব্যাকপাকারের জন্য ,  আমার চেনা - পরিচিতদের মাঝে একমাত্র সেই হাজারো চিকেন পিজ্জা খাবার পরিবর্তে হলেও একটিবারের জন্য চিচেন ইৎজা ভ্রমণে আগ্রহী ।  অবশ্যই তার দৃঢ় ইচ্ছে একদিন বাস্তবে পরিণত হবে ,  আমরা তখন পড়ব তার লেখা মায়ান ইতিহাস ।  
সেই সাথে যাযাবর ব্যাকপ্যাকার ইদানীং একটি নতুন শব্দ আবিস্কার করেছে -  মহিলা অণু !  সে নাকি তা হতে চায় !  এর মানে কি তা বুঝতে পারছি না ,  কিন্তু তারেক অণুর মত হবার বনের মোষ তাড়ানো চিন্তা যদিও ঘুণাক্ষরেও কাঁধে চাপে তাহলে বলি — খ্যায়া দ্যায়া আর কাজ নাই ,  সুখে থাকতে ভুতে কিলায়  !   ) 






কাপ্তাইয়ে বার্ড রিংগিং





সনতায়া মহা খুশী ঢাকায় ঘুরতে বেড়িয়ে ,  প্রথমবারের মত বাংলাদেশে এসেছে থাইল্যান্ডের মানুষটি ,  কয়েক ঘণ্টা সময় আছে মাত্র কারণ রাতের ট্রেনেই চাপতে হবে চট্টগ্রামের উদ্দেশ্যে ,  সেখান থেকে আবার কাপ্তাই ।  তাই অল্প সময়ের জন্যই দেখতে বেরোনো হয়েছে ঢাকা শহর ।  যদিও সনতায়ার সফরসঙ্গী ,  তার শিক্ষক এই নিয়ে বাংলাদেশে ছয়বার আসা ফিলিপ রাউন্ড সেযাত্রা বাসাতে বিশ্রাম নিতেই মনস্থির করলেন সংগত কারণেই ।  আমাদের থাই বন্ধুর খুশীর কারণটি অবশ্য বেশ ব্যতিক্রমী ,  তা হচ্ছে চিরপরিচিত পাতি কাক !  যে মহাউপকারী পাখিটা সংখ্যাধিক্যের কারণে প্রতি কদমেই নজরে আসে ,  তাদেরই দর্শনে সে মহা প্রীত ,  থাইল্যান্ডে দাঁড় কাক সবখানে দেখা গেলেও পাতি কাকের দেখা পাওয়া বেশ দুর্লভ ,  তাই সনতায়ার ঢাকা প্রেম প্রথম থেকেই বেশ জোরদার ।  যদিও বাংলাদেশে সে এসেছে জলপাই বুলবুলের খোঁজে ।  তার পি এইচ ডির গবেষণার বিষয় এশিয়া মহাদেশের কয়েকটি বুলবুলের জাতি ও প্রজাতির মাঝের পার্থক্য নির্ণয় ,  সেই কাজেই তার ভীষণ দরকার হয়ে পড়েছে জলপাই বুলবুলের ডি এন এ ,  মানে অন্তত একটি পালক ,  সেটি না হলেও তার গলার স্বর ।  


বাংলাদেশ বার্ড ক্লাবের প্রতিষ্ঠাতা ইনাম আল হক কাপ্তাইয়ের একটি বুনো ট্রেইলের সন্ধান জানেন বিগত দুই দশক ধরে যেখানে জলপাই বুলবুল যে কেবল নিয়মিত দেখা যায় তা নয় ,  এমনকি ছড়ার জলে স্নান করতেও নামে ,  মানে তাদের জাল দিয়ে ধরা সম্ভব ।  সেই আশা থেকেই তিনি লিখলেন ফিলিপ ও তার ছাত্রকে গত ডিসেম্বরে কাপ্তাই ঘুরে যেতে ,  সেখানে আছে জলপাই বুলবুলের পালক মেলার সমূহ সম্ভাবনা ।   ফিলিপ রাউন্ড বাংলাদেশে বার্ড রিংগিং  (  পাখির পায়ের আংটা পরানো ) এর একেবারে প্রথম থেকে আসছেন বাংলাদেশ বার্ড ক্লাবের  আমন্ত্রণে ,  তাই আবারও তার সাথে একটি বার্ড রিংগিং ক্যাম্পের পরিকল্পনা করে ফেললেন ইনাম আল হক ,  যেখানে সনতায়া সাথে যোগ দিলেন বন্যপ্রাণী গবেষক সামিউল মোহসানিন  (   পাখি রিঙ করার লাইসেন্স পেয়েছেন তিনি বাংলাদেশের প্রথম ব্যক্তি হিসেবে )  ,  আর রিঙ পরানোর অভিজ্ঞতা সঞ্চয়ের জন্য আমি নিজে ।  

২১ নভেম্বর ,  ২০১৩ রাতে যাত্রা করা ট্রেনে ভোরের চট্টগ্রামে পৌঁছেই মাইক্রোবাস করে যাওয়া হল কাপ্তাইয়ের বনবিভাগের বিশ্রামাগার বনফুলে ,  সেখানে ব্যাকপ্যাক ফেলেই মূল ট্রেইল রেকি করতে  সদলবলে দুপুরের পরপরই বড় ছড়াতে ।  প্রায়ই হাটুপানি ঠেলে নুড়ি - পাথরময় ট্রেইল ধরে আমরা এগোলাম রাম পাহাড়ের দিকে ।  যদিও বেশ ভিতরেও জনসমাগম ,  লোকজনের গাছ কাটা ,  প্রাকৃতিক বন ধ্বংস করে বাগান বানানোর ইন্তেজাম ইত্যাদি নজরে আসল ।  বন বিভাগের নাকের ডগায় এমন পরিকল্পিত উপায়ে বনাঞ্চল ধ্বংস অবশ্য দেখা যায় দেশের প্রায় প্রতিটি ন্যাশনাল পার্কেই ।   কয়েকটা জায়গা পরের দিন জাল পাতার জন্য ঠিক করে সেখানে আবার বাঁশ আনার বন্দোবস্ত করতে করতেই সন্ধ্যা  হয়ে গেল ,  সেখানেও তখনো জাতায়াত চলছে মানুষ ও গবাদিপশুর ।  


পরদিন ধলপহরেই ছড়ার প্রান্তে আমরা ,  রাস্তার উল্টো পাশে রূপোলী কর্ণফুলী তখনো ঘুমিয়ে নীল অন্ধকারকে সাথী করে ,  নক্ষত্রেরা তখনো পথ দেখাচ্ছে মিটমিট করে ,  যদিও ঠাণ্ডা জলের মৃদুমন্দ স্রোতস্বিনীর মাঝে যত্রতত্র পড়ে থাকা অতিকায় সব পাথরের সাথে দুর্ঘটনা এড়াতে সাথে নিয়ে আসা আলো জ্বালাতে হল ।  বনভূমি তখনও সুমসাম ,  নির্জনতার সঙ্গীত বয়ে চলেছে সর্বত্র ।  সূর্যদেবের উঁকি দেবার আগেই আমাদের ক্যাম্প ফেলা হয়ে  যায় ,  আমি ছাড়া দলের সবাইই অভিজ্ঞ কর্মী ,  দেখতে দেখতে বাঁশ পুঁতে সেখানে জাল বাধা হয়ে যায় ,  তারপর শুধু প্রতীক্ষা ।  

কেন পাখির পায়ে আংটা পরানো হয় ? 
গবেষণার জন্য ,  বিশেষ করে পাখির গতিপথ ,  জীবনচক্র ইত্যাদি ব্যাপার তথ্যসংগ্রহের জন্য শত বছরেরও বেশী কাল ধরে রিংগিংকে এক অপরিহার্য উপায় হিসেবে দেখা হচ্ছে ।  বাংলাদেশে ২০১০ সালের নভেম্বরে বার্ড রিংগিং শুরু হয় ।  রিঙ করার জন্য পাখি ধরার অন্যতম ব্যবহৃত উপায় হচ্ছে পাখির চলাচলের পথে জাল রাখা ,  এবং সেই জাল নিয়মিত পর্যবেক্ষণ করা ।  কারণ ,  পাখি রিঙ করার প্রথম এবং সবচেয়ে গুরুত্বপূর্ণ বিষয় হচ্ছে পাখির নিরাপত্তা ।  জালে পাখি পরলেই হল না ,  তাকে যত তাড়াতাড়ি সম্ভব নিরাপদে সরিয়ে নিয়ে হবে ,  যদি পাখি অসহায় ভাবে জালে ঝুলতে থাকে অন্য পাখি বা প্রাণী এসে তাদের মেরে ফেলতে পারে ,  উল্টাপাল্টা ভাবে আটকে দেহের তাপমাত্রা বেরিয়ে যেতে পারে ,  ঠাণ্ডায় জমে পাখি পরপারে পাড়ি জমাতে পারে ।  তাই প্রথমেই শেখানো হয় পাখি কী করে জাল থেকে ছাড়িয়ে সাথে ব্যাগে রাখতে হয় ,  ব্যাগে রাখার পর কয়েক ঘণ্টার জন্য সে পুরোপুরি নিরাপদ ।  তারপর চলে পাখির নানা তথ্য - উপাত্ত সংগ্রহ যেমন ওজন ,  ডানার দৈর্ঘ্য ,  লেজের দৈর্ঘ্য ,  ঠোঁট ,  খুলি ,  চর্বির পরিমাণ ,  পায়ের দৈর্ঘ্য ,  সম্ভব হলে পালক সংগ্রহ ইত্যাদি ইত্যাদি ।   


তবে রিং পরানোর মাধ্যমে যে জিনিসটা বেশ নিখুঁত ভাবে জানা যায় তা হচ্ছে একটি বিশেষ পাখি নিয়ে নানা তথ্য ।  যেমন ধরুন সদরঘাট এলাকায় হাজার হাজার কাকের মাঝে কোন কোনটা কি টঙ্গি ভ্রমণ করে উড়তে উড়তে ?  এই জন্য সবচেয়ে সহজ কাজ হবে সদরঘাট এলাকার কিছু কাকের বাচ্চার পায়ে রিং পরিয়ে দেওয়া ,  পরে টঙ্গিতে যদি সেই রিংওয়ালা কাক পাওয়া যায় পরবর্তী কয়েক বছরে তাহলে আমরা নির্ভরযোগ্য তথ্য পাব তাদের গমনপথের ব্যাপারে ।   আর হ্যাঁ ,  বিশ্বের সব রিং কিন্তু অদ্বিতীয় ,  কারণ তাদের উপরে যে ক্রমিক নং খোদাই করা থাকে তা প্রতিটির জন্য আলাদা আলাদা ।  যদিও সাধারণত দেশ অনুযায়ী একটি বিশেষ ঠিকানা লেখা থাকে ,  যেমন বাংলাদেশের জন্য নির্মিত প্রতিটি রিঙে লেখা থাকে GPO BOX 2624 DHAKA ,  ফলে বিশ্বের যে কোন অঞ্চলের মানুষ পাখির পায়ে এই রিং পেলে অন্তত জানবে কোথায় তা পাঠাতে হবে ।   আজ পর্যন্ত সাঁরা বিশ্বে অন্তত দুই কোটি পাখির পায়ে রিং পরানো হয়েছে ।  

দিনের প্রথম জাল পাতার পর আপাতত কিছুক্ষণ পরপর তদারক করা ছাড়া কিছু করার নেই নিসর্গ উপভোগ করা ছাড়া ,  আধাবেলা গড়িয়ে যাবার পরও সেদিন জালে কোন পাখি পড়ল না ।  সনতায়া তার রেকর্ডপ্লেয়ার থেকে বাজিয়ে যাচ্ছে জলপাই বুলবুলের গান ,  যদি কোন একাকী বুলবুল সাড়া দেয় তার যান্ত্রিক সঙ্গীর আহবানে সেই কারণে ।  অলস পায়ে আলো ছায়া গায়ে মেখে হেঁটে বেড়াচ্ছি আমরা জালসীমানার এক প্রান্ত থেকে অপর প্রান্ত ।  পাখির কিচির - মিচির শোনা যাচ্ছে বটে কিন্তু সদ্য টাঙ্গানো ৫টি জালের দিকে তারা ধেয়ে যাচ্ছে না কোন অজানা কারণে ।  অবশেষে নির্জন দুপুরে প্রথমবারের মত মাছরাঙ্গার ডানা প্রথমবারের মত আটকে গেল আমাদের পাতা জালে !  আতঙ্কে পা - ডানা ছোড়াছুড়ি করতে যেয়ে আরও বেশি করে জড়িয়ে গেল আদুর নীল পালকের গোল বলটা ! 

 জাল থেকে পাখি ছাড়ানোর বিশেষ প্রশিক্ষণ পাওয়া সামিউল ভাই আলতো করে ছাড়িয়ে সেটাকে বিশেষ থলিতে রাখলেন ।  ক্যাম্পে ফিরে প্রথমবারের মত চাক্ষুষ করলাম রিঙ পরানোর সময় একটি পাখির যাবতীয় মাপজোক নেওয়া ,  যত্ন সহকারে ফিলিপ রাউন্ডের রিঙ পরানো ,  পারলে প্রতিটা পালক ছুঁয়ে পাখিটার সম্পর্কে আরও বেশি জানার চেষ্টা করা ।  ইনাম ভাই প্রশ্ন করলেন পাতি মাছরাঙ্গাটি পুরুষ না স্ত্রী ?   পুরুষ পাতি মাছরাঙ্গার দুইটি ঠোঁটই কালো হয় ,  আর স্ত্রী পাতি মাছরাঙ্গার উপরের ঠোঁটটি কালো হলেও নিচেরটি হয় লালচে বর্ণের । 


 সমস্ত কাজ শেষে ফিলিপ আমার হাতে মাছরাঙ্গাটি দিয়ে বললেন ,   ‘ এখন এটাকে উল্টো করে হাতের তালুতে নিয়ে রাখ ,  একটা দারুন ঘটনার জন্ম হবে !  ’  হাতের তালুতে উল্টো করে শুইয়ে তাকে ধরে রাখার আঙ্গুলগুলো সরিয়ে নিলাম ,  মানে সে এখন মুক্ত ,  চাইলেন একটা গড়ান দিয়ে উড়ে মিলিয়ে যেতে পারে আপন ভুবনে ।  কিন্তু সে আরামে শুয়ে রইল হাতের তালুতেই ,  একেবারে নিশ্চিন্ত মনে !  

ফিলিপ হেসে বললেন  ‘  মাছরাঙার এই এক অদ্ভুত স্বভাব ,  উল্টো করে দিলে তারা যেন শিশুর মত ঘুমিয়ে পড়ে ,  নিজের থেকে আর সোজা হতে পারে না কখনোই ’  ,  এমনকি আলতো ফুঁ দিয়েও লাভ হল না ,  সে যেন আরও জাঁকিয়ে ঘুমানোর আয়োজন করতে লাগল !  অবশেষে হাতের তালুটা সামান্য কাৎ করে দিতেই নীল পালকের তীরটা মিলিয়ে গেল বনের মাঝে ।  

তার পরপরই জালের কবলে পড়ে আমাদের অতিথি হল এক কালাপিঠ চেরালেজ ।  তাকেও যথেষ্ট যত্ন সহকারে সন্মানপূর্বক সমাদর করে বিদায় দেওয়া হল স্মৃতিস্বরূপ একটি রিঙ পরিয়ে ।  এই পাখিটির পা অতীব পেলব ,  তুলতুলে ,  স্নিগ্ধ বর্ণের ।  মোটেও অন্যান্য পাখিগুলোর মত সরীসৃপের মত হতশ্রী পা নয় ।  


তার পরের অতিথি হলেন চমৎকার গানের পাখি গলাফোলা ছাতারে  ( Puff - throated Babbler )  (  ইদানিংকালের জলের গানের মনকাড়া গান  ‘ এমন যদি হতো ,  আমি পাখির মতো ’  গানের শুরুতেই যে পাখির সংগীত আছে তা কিন্তু এই পাখিরই গান  !  )  ,  এবং ফিলিপ অবাক করে দিয়ে আমাকে দায়িত্ব দিলেন পাখিটি রিং করার !      

হাতের মুঠোয় ক্ষুদে একটি প্রাণ !  তুলতুলে বলের মত শরীরটার ভিতরে বয়ে চলেছে শাণিত রক্ত ,   ছোট্ট খুলির মাঝে তার চেয়েও ছোট মস্তিষ্ক ,  যে কিনা ঘোষণা করে চলেছে প্রাণের অস্তিত্ব !  কী সুন্দর একটা পাখি !  ইংল্যান্ডে হাজার দুই পাখি মাপ - জোকের আগে রিং করার কোন অনুমতিই মেলে না ,  সেখানে ফিলিপ বিশেষ অনুমতি দিলেন উৎসাহী কর্মী বাড়ানোর জন্যই মনে হয় ।  অন্য সবকিছুর মধ্যে পাখির ডানার মাপ নেওয়াটাই সবচেয়ে জটিল বলে মনে হল ,  কারণ সামান্য ভুলচুকেই ডানার মাপ অনেক কম - বেশী আসে ।  সবশেষে পাখিটিকে উড়ে যেতে দেখে কেমন যেন তিরতির করে উঠল বুকের ভেতর ,  এর অপর নামই বোধ হয় সুখ ।  


সেদিন সন্ধ্যায় আরও একাধিক পাখি আটকা পড়ল জালে কিন্তু বহুল কাঙ্ক্ষিত জলপাই বুলবুলের কোন হদিশ নেই !  ইনাম ভাই অবশ্য বনের গভীরে একটাকে যাও বা দেখেছেন ,  কিন্তু গাইতে শোনেন নি ।  সেই পাখির পালকের জন্য দুই মানুষ উড়ে এসেছেন দূরের শ্যামদেশ থেকে ,  কী সাড়ে সর্বনাশ যদি তাদের  ডাক অন্তত না শোনা যায়  !   মাঝখান দিয়ে ঝামেলা বাড়াতে সাঁঝবেলা চার চারখান বাদুড় এসে জালে আটকা পড়ল !  বাদুড় আটকানো মানেই এক বিশাল হুজ্জত ,  এমনকি জাল ছেড়ার সম্ভাবনাও থাকে ,  তাদের গাল ভরা নাম আবার False Vampire Bat ,  অনেক ঝামেলার পর তাদের ছাড়িয়ে ফিলিপ হাসতে হাসতে বলল   ‘  এই যদি নকল ভ্যাম্পায়ার হয় ,  আমি আর আসলদের দেখতে চাই না ’  । 

আগামীদিনের প্রত্যাশায় সেদিনের মত জাল গুটিয়ে রাখা হল ,  যদিও পরের সারা দিনও জলপাই বুলবুল তো বটেই অন্য পাখিদেরও তেমন সাড়া শব্দ মিলল না ,  মাঝে অবশ্য অশরীরী বন্ধুর মত এসে ঘুরে গেল একদল চশমাচোখা হনুমান ,  

কিন্তু জলপাই বুলবুলের সাড়া নেই একেবারেই ।  জালে এসে রিং পরে গেল কালাঘাড় রাজন ,  আরেকটা কালাপিঠ চেরালেজ ,  ছোট মাকড়মার সহ কয়েক প্রজাতির পালকাবৃত বন্ধুরা ।   সন্ধ্যার আগে আগে ধরা পড়ল একটি তাইগা চুটকি  (  Taiga Flycatcher )  ,  পাখিটি হাতে নিয়ে একটু চিন্তিত হয়ে পড়লেন ফিলিপ ,  সেটির বর্ণ নাকি একটু বেশী কমলারঙের ,  শুধু তাই না ওজনও বেশী খানিকটা বেশী ।  ঘনিয়ে আসা বুনো আঁধারের প্রকোপেই হবে পাখিটি ছেড়ে দেওয়া হয়েছে ইতিমধ্যে ,  বিশ্রামাগারে ফিরে বইপত্র দেখে পাখিবিশারদ জানালেন পাখিটি একটি কাশ্মির চুটকিও ( Kashmir Flycatcher )  হতে পারে যা কিনা  হবে বাংলাদেশের জন্য একটি নতুন পাখি ! 




 কাশ্মীর থেকে প্রতি বছর শ্রীলঙ্কা যায় ক্ষুদে পাখিটি ,  বলা যায় না দলছুট কেউ বাংলাদেশ হয়ে যেতেও পারে !  মুস্কিল হচ্ছে আমাদের কারো কাছেই পাখিটির পালকের বিন্যাসসহ অন্যান্য অঙ্গের খুব একটা ভাল ছবি নেই ,  ফলে নিশ্চিত করে বলাও যাচ্ছে না  !  সবার মনের মাঝে একটা চাপা রোমাঞ্চ বাংলাদেশের জন্য নতুন পাখি আবিস্কারের ।  উল্লেখ্য যে আজ পর্যন্ত বাংলাদেশে অনুষ্ঠিত সবগুলো বার্ড রিং ক্যাম্পে ফিলিপ রাউন্ড এবং ইনাম আল হক ছিলেন ,  জালে আটকা পড়া পাখিদের মাঝে তারা বাংলাদেশের জন্যে নতুন এমন প্রজাতি পেয়েছেন সাতটি  -  বৈকাল ঝাড়ফুটকি  (  Baikal Bush Warbler ,  Bradypterus davidi )  ,  পাশুয়া বনফুটকি  ( Aberrant Bush Warbler ,  Cettia flavolivacea )  ,  খয়রাচাঁদি বনফুটকি   ( Chestnut - crowned Bush Warbler ,  Cettia major )  ,  সাইক্সের ফুটকি  ( Sykes ’ s Warbler ,  Iduna rama )   ,  কালাবগল বনফুটকি    ( Grey - sided Bush Warbler ,  Cettia brunnifrons )  ,  উদয়ী নলফুটকি    ( Oriental Reed Warbler ,  Acrocephalus orientalis )  ,  বড়ঠুটি নলফুটকি    ( Large - billed Reed Warbler ,  Acrocephalus orinuss )  ।  সেই তালিকায় অষ্টম জন যুক্ত হলে বেশ দারুন এক কাজ হয় বইকি । 
পর দিন প্রাতরাশের সময় ফিলিপ জানালেন রাতে স্বপ্নে তিনি পাখিটাকে দেখেছেন হাতের তালুতে বসে থাকতে ,  এবং তার ধারনা হচ্ছে সেটি আসলেই একটি কাশ্মীর চুটকি !  এর মধ্যে সিদ্ধান্ত হয়েছে পাখির বিশেষ করে জলপাই বুলবুল বর্তমান ঋতুতে সেখানে সম্ভবত বেশী আসে না তাই অন্য কোন ট্রেইলে তাদের সন্ধান করার সময় হয়ে এসেছে ,  কাজে কাজেই ছড়াতে আজকে জাল পাতা হচ্ছে না ,  বরং খুঁজে দেখা হবে কোথাই জাল পাতলে জলপাই বুলবুল পাওয়া যেতেও পারে ।  

সারা দিন হাটা হল বনাঞ্চল কেটে তৈরি করা রাস্তা ও বাগানে ,  এমনকি ঘন বনের মাঝেও অন্য গাছ কেটে শুধু সেগুন লাগানো হয়েছে অত্যন্ত পরিকল্পিত ভাবে ।  সেগুনে পাখি - পোকা না আসুক ,  টাকা তো আসে এমন একটা মনোভাব এই কাজের সাথে জড়িত সংশ্লিষ্টদের ।  পথে দেখ মিলল সবুজ ধুমকল ও পম্পাডুর হরিয়ালের ,  বিশেষ করে চিৎমরমের বুদ্ধ মন্দিরে যাবার পথে দেখা সবুজ ধুমকল দম্পতি এমনভাবে খোলা জায়গায় লোকালয়ে বসে ছিল যেন পোষা কবুতর ! 

আগের পরিকল্পনা ছিল কাপ্তাইয়ে রিং শেষে সদলবলে বান্দরবানে যাওয়া হবে ,  কিন্তু হরতালজনিত সমস্যার কারণে সিদ্ধান্ত হল কাপ্তাইয়ের নানা বনে আরও কয়েক দিন থেকে জলপাই বুলবুলে সন্ধান অব্যাহত রাখব আমরা ।  কাকতালীয় ভাবে পরের দিনই এক পাহাড়ি বনে কয়েকটা জলপাই বুলবুলের দর্শন মিলল ,  সনতায়ার মুখে যেমন আনন্দের ছাপ ,  তেমনি ইনাম ভাইয়ের মুখেও স্বস্তির ছাপ আমন্ত্রিত অতিথিদের আগমন সফল করতে পেরে ।  সেই বনেই জাল পাতার পরিকল্পনা করা হল পরের দিনগুলোতে ।  
পরের আড়াই দিন পাহাড়ি বনটাতে আমাদের জালে  জলপাই বুলবুল আটক না হলেও তার ডাক ঠিকই রেকর্ড করতে সক্ষম হল সনতায়া ,  আশা করা যায় এতেই আপাতত ডিগ্রীর থিসিসের কাজ হয়ে যাবে তার ,  আর ভবিষ্যতে পাখির পালক পেলে আমরা তো পাঠাবই ।  চমৎকার এলাকাটিতে অন্য অনেক পাখির সাথে এক অপার্থিব ভোরে দেখা মিলল বিশ্বের সবচেয়ে বড় কাঠঠোকরা বড় মেটেকুড়ালির  ( Great Slaty Woodpecker )  চারজনের দলের ,  যারা একসাথে ঠক ঠক করে পোকা খোঁজার ফাঁকে ফাঁকে উড়ে বেড়াচ্ছিল বনের ক্যানোপির উপর দিয়ে ।  সেই দিনই ,  ২৮ নভেম্বর ঢাকার উদ্দেশ্যে বিমানে রওনা দিই আমরা ।  

কাপ্তাইয়ে সপ্তাহব্যাপী অবস্থানকালে আমরা দেখেছি এবং শুনেছি ১২১টি পাখির অস্তিত্ব ,  যার মধ্যে বেশ কয়েকটি ছিল আমার জন্য নতুন ,  এবং আমরা আশায় আছি ফিলিপের গবেষণা শেষে হয়ত জানতে পারব যে একটি পাখি ছিল বাংলাদেশের জন্যও নতুন ।  উল্লেখ্য যে সমগ্র দক্ষিণ এশিয়াতে একমাত্র বাংলাদেশেই নিয়মিত বার্ড রিংগিং এর ক্যাম্প আয়োজিত হচ্ছে ,  বছরে অন্তত দুইটা করে ।  এর ফলে হয়ত পাখিদের নিয়ে নতুন নতুন তথ্য জানা সম্ভব হবে ,  এবং বিশেষ করে জানা যাবে তাদের গতিপথ নিয়ে ,  যে জায়গাগুলো চিহ্নিত করার পর রক্ষার দায়িত্ব নিলে হয়ত এই নীল গ্রহে আরও কয়েক বছর বেশী টিকে থাকবে পাখির কূজন ।  

 ( কাপ্তাইয়ের ছবিগুলো পাবেন ফেসবুকের এই অ্যালবামে ) 






আদিপুরুষের খোঁজে



নিকষ কালো আদিম গুহা ,  পরতে পরতে রহস্য ,  ইতিহাসের সুলুক সন্ধান ,  কোন পাথরের স্তরের নিচে কি আছে জানার কোন উপায় নেই ,  সাঁঝের আঁধারে ডানা মেলে গুহার আশ্রয় থেকে বাহির হয় বাদুড়ের ঝাক ,  প্রবেশের বিশালাকার মূল প্রবেশ পথটি দেখলে মনে হয় ডাইনোসরদের আস্তানা ।  হয়ত হবেও বা  !  গুহাটি যে ২০ মিলিয়ন বছরের পুরনো !  এখানে মিলেছে তলোয়ার দেঁতো বাঘ ,  বিশালাকৃতির স্থলচর প্রাণী ,  নানা জাতের সরীসৃপ বিশেষ করে ডাইনোসরদের জীবাশ্ম ।  জীবাশ্মের রাজ্যে এই গুহা এক অনন্য প্রাকৃতিক সংগ্রহশালা এবং এই খানেই এখন পর্যন্ত সবচেয়ে বেশী পাওয়া গেছে জীবাশ্মে পরিণত হওয়া আমাদের পূর্ব - পুরুষ হোমিনিডদের হাড় - গোড় ,  দেহাবশেষ ।  হয়তবা মানব সভ্যতার হাঁটি হাঁটি পায়ে চলা শুরু হয়েছিল এখান থেকেই !  চলুন পাঠক ঘুরে আসি দক্ষিণ আফ্রিকার স্টের্কফনটেইন গুহা থেকে । 
দক্ষিণ আফ্রিকার এককালের স্বর্ণশহর খ্যাত জোহান্সবার্গ থেকে গাড়ীতে ঘণ্টা দুয়েকের দূরত্বে অবস্থিত ইউনেস্কোর ওয়ার্ল্ড হেরিটেজ সাইট বা বিশ্ব সম্পদের মর্যাদা পাওয়া ক্রেডল অফ হিউম্যান কাইন্ড বা সোজা বাঙলাই যাকে বলা হয় মানব জাতির আঁতুড়ঘর ।  এখানে বিস্তৃত এলাকা জুড়ে ছড়ানো বেশ কটি গভীর গুহা ,  পরিখা ,  সমতল ভূমি -  যার বিভিন্ন জায়গা থেকে পাওয়া গেছে অমূল্য জীবাশ্ম সম্ভার ,  খোড়া - খুড়ি চলছে আজো প্রতিনিয়ত ।  এই এলাকার চুনাপাথরের খনিগুলোতে নানা প্রাণীর জীবাশ্মে পরিণত হওয়া দেহাবশেষের সন্ধান মিলতে থাকে ১৮৯০ থেকে ,  কিন্তু বিশ্বের সত্যানুসন্ধানীদের মনে চিরতরে স্থান করে নেয় স্টের্কফনটেইন গুহা ১৯৩৫ সালে ,  যখন এখানে প্রথম হোমিনিড  (  মানুষ ও অন্যান্য এপের মধ্যবর্তী পর্যায় ,  নরবানর বলা যেতে পারে )  জীবাশ্ম আবিষ্কৃত হয় ,  যার বৈজ্ঞানিক নাম দেওয়া হয় ,  অষ্ট্রেলিয়োপিথোকাস আফ্রিকানোস ।  কয়েক মিলিয়ন বছরের পুরনো হলেও খুলি দেখে বোঝা যায় আধুনিক মানুষের কত কাছাকাছি ছিল তারা ,  বুদ্ধিমান মস্তিষ্কের জন্য প্রয়োজনীয় বড় করোটি ,  দুই পায়ে দাঁড়াবার ক্ষমতা ইত্যাদি ছিল প্রায় আমাদের ধাচেরই ,  আর এর পরেই মিলিয়ন মিলিয়ন বছরের পুরনো চুনাপাথরের নিচের স্তরগুলোতে ঘটতে থাকে একের পর এক চমক জাগানো আবিষ্কার । 
চারপাশে ছড়ানো সমতল সোনালী ঘাসের বন ,  আফ্রিকার চিরাচরিত সাভান্নার মত ,  দূরে দূরে রূক্ষ ন্যাড়া পাহাড় আকাশ ছোবার ব্যর্থ চেষ্টায় মত্ত ,  বড় সবুজ ডালপালা মেলা মহীরুহ নেই বললেই চলে ,  এমন পোড়া জায়গায় কেন আস্তানা গেড়েছিল আমাদের পূর্বপুরুষেরা ?  উত্তর দিল দক্ষিণ আফ্রিকারই আধুনিক হোমো স্যাপিয়েন্স স্যাপিয়েন্স আমাদের গাইড ,  ষ্টেফান  ।  জানালো ,  অনেক মিলিয়ন বছর আগে এটা ছিল ভূমি আর সমুদ্রের মিলনস্থান ,  এর প্রমাণ আমরা গুহার ভিতরে পাব ,  আর সমুদ্র সরতে সরতে চলে গেছে এখন বহু হাজার মাইল দূরে ,  হয়ত তখন এখানে ছিল শিকারের সুব্যবস্থা ,  হয়তোবা ছিল বন্যপ্রাণীর কবল থেকে অধিকতর নিরাপদ ।  এমন চোস্ত বর্ণনায় আমাদের মানসচক্ষে সেই না - দেখা প্রাক - ইতিহাস ছবির মত ফুটিয়ে তোলে গাইড ।  বিশাল গুহা মুখের সামনে সে মাথা উঁচু করেই দাড়িয়ে বলে এখন চওড়া পথ মনে হলেও ভিতরে তা ক্রমশই সরু হয়ে আসবে ,  কয়েক জায়গায়ই নির্ঘাত হামাগুড়ি দিতে হতে পারে ,  এতটাই সরু ।  কাজেই পিঠের বা পায়ের অসুখ থাকলে কেউ যেন এখনই জানিয়ে রাখে ।  শুরু হল গুহার অভ্যন্তরে আমাদের যাত্রা ,  সবমিলিয়ে পঞ্চাশের উপরে দর্শনার্থী হবে ,  সারা গ্রহ থেকে ,  সবাই এসেছে আদিপুরুষের ঠিকুজি জানার অদম্য আশায় ,  মনের গহনে আশা দেখা যাক পূর্বপুরুষের আবাস ।  
বিশাল প্রবেশপথ থেকে পরিবর্তীতে তৈরি সিঁড়ি দিয়ে নামার শুরু ,  খানিক পরেই ঘুটঘুটে আঁধারের জয়জয়কার ,  দলের একমাত্র বৈদুত্যিক বাতিটি গাইডের দখলে ,  সে দেখাতে লাগল চুনা পাথরের স্তর ,  ফোঁটা ফোঁটা চুনের পানি পড়ে হাজার বা লক্ষ বছরে তৈরি হওয়া ষ্ট্যালাকটাইট আর ষ্ট্যালাগমাইট ,  কোথাও ঘুপচি মেরে নিদ্রারত বাদুড় ।  এক পর্যায়ে প্রকৃতির হাতে তৈরি এক বিশাল হলঘরে দাঁড়ালাম সবাই ,  সেখানেই জোরালো টর্চের আলো দিয়ে গাইড দেখাল আদি সমুদ্রের ঢেউ আর তরঙ্গের তাণ্ডব পাথূরে দেয়ালেও অমর অক্ষয় হয়ে টিকে আছে এত মিলিয়ন বছর পরে ।  প্রথমেতো নজরেই আসে না ,  আঁধারে চোখ সয়ে এলে আবছা ভাবে বোঝা যায় ধূসর দেয়ালে কেমন যেন অস্পষ্ট স্মৃতিচিহ্ন ,  বোঝা যায় ক্রমশ নিচের দিকে নেমেছে সেই আধোছায়া মেশানো দাগ , ষ্টেফান আফ্রিকানো ইংরেজিতে বয়ান করে যায় ২০ মিলিয়ন বছর আগে সমুদ্র এতটাই কাছে ছিল ,  তারপর বিভিন্ন ভৌগোলিক  – প্রাকৃতিক কারণে লোনাপানির স্তর নামতে শুরু করে ,  লক্ষ লক্ষ বছরে তা সরে যায় বহু যোজন মাইল দূরে ,  হয়ত একারণেই আদিমানুষের কাছে অপাংক্তেয় হয়ে পড়ে এককালের নিরাপদ আশ্রয়টি !  হলঘরটির পরপরই শুরু হল শত শত ফুট গভীরে নামার পালা ,  শুরু হয় দুপাশের দেয়ালের সরু হয়ে আসা ,  এর মধ্যে সেই পাথরের সুড়ঙ্গেও শুরু হয়েছে চড়াই - উৎরাই ,  এক পর্যায়ে শুধু মাথা ঝুকিয়ে হেঁটে আর ফল হল না ,  আক্ষরিক অর্থেই হামাগুড়ি দেয়া শুরু হল আমাদের দলের ।  মনে হচ্ছে জুল ভার্ণের অমর উপন্যাস জার্নি টু দ্য সেন্টার অফ দ্য আর্থ - এর কথা ,  আমরা কি এই নীল গ্রহের কেন্দ্রের দিকেই এগোচ্ছি এই আধো আলো -  আধো ছায়ায় !  যাক ,  মিনিট কয়েক পরেই সবার মাঝে শান্তির সুবাতাস বইয়ে এক বড়সড় ফাকা জায়গায় এসে পড়লাম সবাই ।  আহ্ ,  নিজের পায়েমাথা উঁচু করে দাঁড়ানোতে যে কি শান্তি !  আর এই দুই পায়ে মেরুদণ্ড সোজা করে দাঁড়াবার প্রবণতা শুরুই করেছিল হোমিনিডরা  (  কেন আমরা ঠিক জানি না ,  হয়ত খাদ্য - পানীয় বহনের জন্য ,  পাহারা দেবার সুবিধার্থে ,  দ্রুত চলাচলের জন্য )  ।  বিস্ময়ের পর বিস্ময় ,  আঁধার গুহার একপাশে দেখি বিস্তীর্ণ এলাকা জুড়ে জল ,  টর্চের আবছা আলোতে চকচক করছে তার পারদপৃষ্ঠ ,  জানা গেল এই পাতাল হ্রদের গভীরতা প্রায় ১৩৫ ফিট আর নিতান্তই সুমিষ্ট সুপেয় জল ।  এমনও হতে পারে আদি সাগরের জলই এখানে আটকা পড়ে এত লক্ষ বছরে লবণাক্ততা হারিয়ে পরিণত হয়েছে স্বাদুতে ,  নিশ্চয়ই এর গভীরে পাওয়া যাবে অমূল্য সব জীবাশ্ম সংগ্রহ ।  কিন্তু এক দুঃসাহসিক অভিযান চলাকালে এক ডুবুরীর এই পাতাল হ্রদে অকালমৃত্যুর কারণে এর রহস্যময় তলদেশ নিয়ে গবেষণায় খানিকটে ছেদ পড়েছে ।  কি নিকষ কালো জল ,  এক কালে ছিল আবার ডাইনোসরদের আড্ডা ,  এইখানে ডুব দিতে হলে অসম সাহসের কোন বিকল্প নেই । 
এরপর যেখানটায় যাত্রাবিরতি হল সেখানেই ১৯৯৭ সালে পাওয়া গিয়েছিল অষ্ট্রেলিয়োপিথোকাস আফ্রিকানোসের এক পরিপূর্ণ কঙ্কাল ,  তেত্রিশ লক্ষ বছরের পুরনো এক শিশুর ,  যে কারণে এর নাম দেওয়া হয়েছিল লিটল ফুট ।  পাশেই এখনো সমানে চলছে খোঁড়াখুঁড়ি ,  পাওয়া গেছে প্রাগৈতিহাসিক নানা প্রাণীর জীবাশ্মসহ আদি মানুষের সুপ্রাচীন প্রস্তরযুগের হাতিয়ার ,  যার সমস্ত সংগ্রহই রয়েছে স্থানীয় জাদুঘরে ।   কেমন ছিল সেই গুহাবাসীদের জীবন ?  খুব একটা আলোকপাত করা যায় না এত সামান্য প্রমাণ থেকে ,  কিন্তু স্পষ্ট ধারনা পাওয়া যায় আমাদের পূর্বপুরুষেরা ছিল যথেষ্ট বুদ্ধিমান আর পরস্পরের সাথে যোগাযোগ রক্ষায় দক্ষ ,  হয়ত এই কারণগুলোর জন্যই প্রাকৃতিক নানা বিপর্যয় এড়িয়ে তারা টিকে গিয়েছিল এই গ্রহতে ,  গড়েছিল নব ইতিহাসের পত্তন ।  বেশ খানিকটা সময় ইতিহাস প্রাচুর্যময় গুহার গভীরে থেকে বেরিয়ে এলাম  আলোকিত বিশ্বে ,  পরের গন্তব্য গুহামুখের প্রায় সাথেই অবস্থিত প্রদর্শনী হল ও জাদুঘর । 
প্রথমেই আদি সৌরজগতের আর পৃথিবীর মডেল ,  তারপর প্রচলিত ও জনপ্রিয় ধর্মমতগুলোর সৃষ্টি সম্পর্কিত অসার তত্ত্বকথার সমারোহ এক বিলবোর্ডে ।  এরপরে শুরু এক চমৎকার মডেলের সাহায্যে কি করে পৃথিবীর উদ্ভব ,  পানির আবির্ভাব ,  স্থল ভাগের জন্ম ,  প্যানজিয়া নামক মহাপ্রাচীন মহাদেশের বিভিন্ন ভাবে ভাগ হয়ে গোটা গ্রহে ছড়িয়ে পরে সাত মহাদেশ ও পাচ মহাসাগরের সৃষ্টি ,  চারশ কোটি বছর আগে আদি সাগরে এনজাইমের উদ্ভব ,  এক পর্যায়ে অ্যামাইনো অ্যাসিডের সাথে বিক্রিয়ায় অথবা উল্কা পিণ্ডের বয়ে আনা কোন অজানা মৌলের সুবাদে জীবনের আগমন আমাদের এই নীল গ্রহে । 
পরবর্তী গ্যালারিগুলোতে আদি জীবনের নানা স্মারক ,  তিনশ কোটি বছর আগের জীবাশ্ম হয়ে যাওয়া অণুজীব ,  আরো অনেক পরে ভূ - ভাগে আবির্ভূত হওয়া গাছের প্রস্তরীভূত পাতা ,  প্রাচীন মাছ ,  নানা ধরনের উভচর প্রাণী ,  কোনটার মাথা কোনটার না পিছনের সামান্য অংশ উদ্ধার করা গেছে ,  কিন্তু আজকের দুনিয়ায় প্যালিওণ্টজিষ্টরা ক্ষুদে একটুকরো দাঁত বা হাড়ের ফসিল পেলেই অত্যাধুনিক যন্ত্রপাতির সাহায্যে একের পর এক নিরলস গবেষণার মাধ্যমে ভূগর্ভে লুকিয়ে থাকা সত্যটি খুড়ে নিয়ে আসতে পারেন জ্ঞানের আলোয় ।  জাদুঘরের পরের অংশে কোটি কোটি বছর দৌদন্ড প্রতাপে টিকে থাকা ডাইনোসরদের রাজত্ব ,  ১৬০ মিলিয়ন বছর যারা এই গ্রহের জলে -  স্থলে -  অন্তরীক্ষে আধিপত্য বিস্তার করে ছিল একচ্ছত্র ভাবে ,  তাদের শিলীভূত দেহাবশেষের স্থান আজ সারা বিশ্বের প্রদর্শনী হলগুলোতে ,  পরিবেশগত কারণে ৬৫ মিলিয়ন বছর আগে ডাইনোসরদের বিলুপ্তির পরপরই আবির্ভাব ঘটে তাদেরই বংশধর পাখি ও স্তন্যপায়ী প্রাণীদের ।  এক ধরনের বৃক্ষচারী ক্ষুদে স্তন্যপায়ী প্রাণী  থেকে মিলিয়ন বছরের বিবর্তনে  আপন আপন পরিবেশে বিকাশ ঘটে হাজারো প্রাণীর ,  এর এক অংশ থেকে আবার উদ্ভব ঘটে উন্নত বুদ্ধিমত্তার প্রাণীর ,  যে দলে ছিল লিমার ,  নানা প্রজাতির বানর এবং এদের শেষ দলটিতে আসে এপ - রা ।  এপ হচ্ছে লেজবিহীন ,  উন্নত মস্তিষ্ক বিশিষ্ট প্রাইমেট ,  যাদের সবাই প্রয়োজনবিধায় অল্পক্ষণের জন্য হলেও  দুপায়ে মেরুদণ্ড সোজা করে দাড়াতে পারে ,  বর্তমান জীবজগতে ৬ ধরনের এপ টিকে আছে -  উল্লুক ,  ওরাং ওটাং ,  গরিলা ,  শিম্পাঞ্জী ,  বোনোবো এবং মানুষ । 
পরের কক্ষটি ছিল এপদের আদিপুরুষদের নিয়ে আর এর মধ্যমণি হয়ে ছিল স্টের্কফনটেইন গুহায় পাওয়া ৩১ লক্ষ বছরের পুরনো সেই হোমিনিড জীবাশ্ম !  সমগ্র কঙ্কালটির বেশ অনেকখানিই উদ্ধার করা গেছে ,  করোটির কিছু অংশ আর নিচের চোয়ালসহ ।  তা থেকেই  কম্পিউটারে নানা মডেলের সাহায্যে তাদের যে চেহারাখানি আমরা উদ্ধার করতে পেরেছি তাতে সামান্য কল্পনার মিশেল থাকলেও বলা চলে বাস্তব জীবনের প্রায় নিরানব্বই শতাংশ কাছাকাছি ।  ২০ থেকে ৪০ লক্ষ বছর আগে অষ্ট্রেলিয়োপিথোকাসরা আফ্রিকার বিভিন্ন জায়গায় ছড়িয়ে পরতে থাকে ।  তারা আমাদের অতি দূর সম্পর্কের আত্নার আত্মীয় ।  তাদের থেকেই সময়ের সাথে ,  পরিবেশের তাগিদে ও খাদ্যাভাসের পরিবর্তনে উদ্ভব হয় হোমো হাবিলিস ,  হোমো ইরেকটাস ও সবার শেষে আমাদের হোমো স্যাপিয়েন্সদের ।  কিন্তু এর মাঝে প্রকৃতিতে ঘটেছে আরেক ঘটনা ,  আমরা যেমন চিড়িয়াখানায় একসাথে নানা প্রজতির বানর ,  কুমির বা হরিণ দেখতে পায় ,  তেমনি বিশ্ব জুড়ে একই সময়ে  ছিল নানা প্রজাতির মানুষের আস্তানা ।  আজ পর্যন্ত মাটি খুড়ে ,  সাগর সেঁচে আমরা কেবল ৩ প্রজাতির মানুষের কথা জানতে পেরেছি ,  যার একটি বাস করত বিচ্ছিন্ন ভাবে ইন্দোনেশিয়ার এক দ্বীপে ,  বামন মানব গোত্র -  হোমো ফ্লোরেসিয়েনসিস ,  ইউরোপে বসবাসরত হোমো নিয়ান্ডারথাল বা নিয়ান্ডারথাল মানব এবং আমরা হোমো স্যাপিয়েন্স স্যাপিয়েন্সরা ।  এর মাঝে প্রায় পয়ত্রিশ থেকে চল্লিশ হাজার বছর আগে নিয়ান্ডারথালদের সাথে আমাদের পূর্বপুরুষরা মুখোমুখি হয় ইউরোপে ,  যার ফলাফল তাদের জন্য নিয়ে আসে বিলুপ্তি !  জেনেটিকভাবে শতকরা নিরানব্বই ভাগেরও বেশী মিল থাকা এই জাতের মানুষদের সাথে নানা লড়াইয়ে লিপ্ত হয় ইউরোপে পদার্পণ করা প্রথম হোমো স্যাপিয়েন্সরা ,  অনেক প্রত্নতাত্ত্বিক প্রমাণ বলে আমাদের পূর্বপুরুষদের পেশীশক্তির প্রয়োগ ও হত্যাকাণ্ডের ফলেই বিলুপ্তির সম্মুখীন হয় তারা ।  তবে খেয়াল রাখতে হবে ,  বর্তমান পৃথিবীতে আমরা যত ধরনের মানুসেরা বসবাস করি -  কালো ,  সাদা ,  হলুদ ,  আমাজন বা পাপুয়ার আদিবাসী -  সবাই কিন্তু এক জাতি -  হোমো স্যাপিয়েন্স স্যাপিয়েন্স !  এবং আমাদের কোন প্রজাতি নাই ।  এটা আজ প্রমানিত ,  আমাদের পূর্বপুরুষদের যাত্রা শুরু হয়েছিল আফ্রিকার ঊষর প্রান্তর থেকে ।  তাই ,  দুই যুগ আগেও মানুষের উৎপত্তি এশিয়া না আফ্রিকা তাই নিয়ে তর্কের অবকাশ থাকলেও আজ সবাইই প্রাপ্ত প্রমাণের ভিত্তিতে মতৈক্যে পৌঁছেছেন আফ্রিকাই আমাদের সবার আদি মাতৃভূমি ।  এর আগে এশিয়ার চীনে ও জাভায় যে প্রাচীন মানবজীবাশ্ম পাওয়া গিয়েছে তা আফ্রিকা থেকেই কোন এক পর্যায়ে রওনা দেয়া হোমো ইরেকটাসদের বন্ধুর পরিবেশে বিলুপ্ত হয়ে যাবার করুন ইতিহাস ।  আর হোমো স্যাপিয়েন্সদের বসবাস মূলত ছিল পূর্ব আফ্রিকা ,  বর্তমান তাঞ্জানিয়া ,  ইথিওপিয়া ,  কেনিয়ায় । 
পরবর্তী ঘরগুলোর অন্যতম আকর্ষণ এই এলাকার বিভিন্ন গুহায় পাওয়া প্রস্তরযুগের অস্ত্র ,  আপাত দৃষ্টিতে সাধারণ মনে হলেও কতই না শৈল্পিক দক্ষতায় আর পরম মমতায় গড়া হয়েছিল এইসব জীবন রক্ষাকারী অস্ত্র ,  প্রায় সবগুলোই  পশুশিকারের কাজে এবং শিকার পরবর্তী চামড়া খোলা ও মাংস কাটার কাজে ব্যবহারের জন্য ।  এইসব অস্ত্র দেখে ধারনা কর হয় অন্তত দশ লক্ষ বছর আগেও আমাদের পূর্বপুরুষেরা আগুনের ব্যবহার জানত ,  হয়তোবা কেবল নিরাপত্তার ,  উষ্ণতার জন্য বা অস্ত্র গড়ার কাজে ।  তবে খাবার আগুনে রান্নার প্রক্রিয়া শুরু হয় আরো বেশ পরে ,  আর সেখানে থেকে মোড় ঘুরে যায় মানব সভ্যতার ,  ঘটা শুরু করে একের পর এক যুগান্তকারী পরিবর্তন -  আমাদের পূর্বপুরুষদের চোয়াল ছিল অনেক মোটা ও বড় হাড়ের সমন্বয়ে গঠিত ,  কাঁচা মাংস ছিড়ে খাওয়ার উপযুক্ত ,  কিন্তু  আগুনে ঝলসানো নরম মাংস খাওয়ার ফলে অসুখ - বিসুখতো কমলই  ,  আবার চোয়াল কয়েক প্রজন্ম পরে হয়ে এল অনেক ছোট হয়ে ,  সেই কারণে ভারসাম্য রক্ষার্থে মানুষের আগের চাপা কপাল হয়ে গেল  সামনে দিকে  অনেক বড় অর্থাৎ অনেক বড় মাথার খুলির অধিকারী হল মানুষ ফলে মস্তিষ্কের আকার গেল অনেকখানি বেড়ে ,  বাড়ল বুদ্ধিমত্তা ,  যন্ত্র তৈরির ক্ষমতা ,  অজানাকে জানার ইচ্ছে ।  অবশেষে  এই আফ্রিকা থেকে আমাদের পূর্বপুরুষদের ২০০ জনের এক ক্ষুদে দল রওনা দিল বাইরের বিশ্বে সত্তর হাজার বছর আগে ,  তাদেরই বংশধররা আজ সারা গ্রহের শাসনকর্তা রূপে প্রতিটি জায়গায় বিরাজমান । 
স্টের্কফনটেইন গুহা ও তার জাদুঘর কেবল নিছক প্রাগৈতিহাসিক নিদর্শন নয় ,  এ হল আমাদের আঁতুড় ঘর ,  জীবন্ত ইতিহাসের দলিল ।  এখানে দাঁড়ালে আপনি অনুভব করতে পারবেন আমাদের আদিপুরুষদের ফেলে যাওয়া বিষণ্ণ নিঃশ্বাস ,  বিপদ সঙ্কুল জীবনের ঘাত - প্রতিঘাত ,  শিকারি জীবনের প্রতিচ্ছবি ,  সর্বোপরি লক্ষ লক্ষ বছরে টিকে থাকার লড়াইয়ের কঠিন সংগ্রামে জয়ী হবার অনুপ্রেরণা । 








 -  -  তারেক অণু






সেবার ওয়েস্টার্ন   /   জীবনের সবচেয়ে বড় আফসোস 




ডেডউড গালশ স্টেজ স্টেশন ।   স্যামস ইন হোটেলের সামনে এসে ঘোড়া থেকে নামল যুবক ।  হোটেলের সামনে কাঠের রেলের সাথে ঘোড়াটাকে বেঁধে তীক্ষ নজরে একবার চারপাশটা ভাল করে দেখে নিল সে ।  তারপর একটা খুঁটিতে হেলান দিয়ে স্টেজ কোচ এসে পৌঁছানোর অপেক্ষায় দাঁড়িয়ে রইল । 
লোকটার কালো ফেল্ট - হ্যাটটা সামনের দিকে একটু নামানো ।  একটা সাদা আর ব্রাউন ডোরা কাটা কর্ডের জ্যাকেট ,  বাকস্কিনের শার্ট আর নীল জীনসের প্যান্ট তার পরনে ।  পায়ে উঁচু গোড়ালির স্টার বুট ।  বুটের পিছনে সুন্দর নক্সা করা একজোড়া ক্যালিফোর্নিয়া স্পার ঝুলছে ।  খাপের ভিতর থেকে কোমরের দুপাশে দুটো হাতির দাঁতের বাঁট দেখা যাচ্ছে ।  ক্ষিপ্রগতিতে ব্যবহারের জন্য দুটো খাপেরই নিচের দিকে চামড়ার ফিতে দিয়ে পায়ের সাথে বাঁধা ।  আকৃষ্ট করার মত বলিষ্ঠ সুন্দর চেহারা যুবকের ।  দেখেই বোঝা যায় শক্ত ধাতুতে তৈরি ।  
এসে গেছেন এরফান জেসাপ ।  তিনি আসলেন ,  দেখলেন ,  জয় করলেন ।  
বাংলা ভাষার প্রথম ওয়েস্টার্ন আলেয়ার পিছে প্রকাশিত হয়েছিল ১৯৮৩ সালের ফেব্রুয়ারিতে ,  কাজি মাহবুব হোসেনের অপূর্ব বাঙময় লেখনীতে ।   ঘোড়ার পিঠে ধাবমান নায়ক ,  দারুণ দক্ষতায় নিখুঁত ভাবে চলন্ত অবস্থাতেই ল্যাসো ছুড়ে গরু ধরে ফেলছে ,  স্যাডল থেকেই বুলস আই শট করে উড়িয়ে দিচ্ছে শত্রুর হাতের পিস্তল ,  ওয়াগনে করে পাড়ি দিচ্ছে আদিগন্ত বিস্তৃত প্রেইরি ,  ধু ধু তেপান্তের মাঝে তার গরুর খামার ,  কালো কফির সাথে বেকন দিয়ে সকালের নাস্তা ,  মাঝে মাঝে ভাজা গরুর মাংস আর রাই হুইস্কির কড়া স্বাদ ,  এলোচুলের স্বর্ণকেশীকে উদ্ধারের জন্য জীবনের ঝুঁকি নেয়া ,  সবচেয়ে বড় কথা দুষ্টের দমন এবং শিষ্টের পালন -  -  -  -  এই ছিল ওয়েস্টার্ন কাহিনীর মূল চরিত্রগুলোর প্রধান বৈশিষ্ট্য ।     

আলেয়ার পিছেই রাকা ওয়েস্টের সাথে দেখা হল এরফান জেসাপের ,  যার আসল নাম এরফান ইউসুফ ,  যার দাদা গিয়েছিল বাংলা নামের পৃথিবীর উল্টো মাথার সবুজ দেশটা থেকে ,  যে রাকাকে দেখেই এরফানের অনুভূতি ছিল -  বুকের ভেতরটা এমন লাফাচ্ছে কেন ?  পেটের ভিতরেও মনে হচ্ছে হাজারো প্রজাপতি ডানা ঝাপটাচ্ছে ।  হাতের আগুনের ছ্যাকা লাগতেই চমতকে অস্ফুট কাতরোক্তি করে কাঠিটা ছুঁড়ে ফেলল সে -  
এক এরফান না ,  এমন হয়েছে প্রায় সব চরিত্রেরই -  বাঁধনের ভবঘুরে রক সাথে সেই মেয়ের দেখা হবার পরপরই  বুঝেছিল যে ভবঘুরেমির দিন শেষ ,  এখন থিতু হবার প্রহর ।  সেধে যেয়ে মেয়েটিকে বলেছিল সে -  জানি আমার চেহারা ভাল দেখাচ্ছে না ,  কিন্তু ভবিষ্যতে যাকে বিয়ে করতে যাচ্ছ তার সাথে দেখা করা থেকে তোমাকে বঞ্চিত করতে পারি না !  কেউ আবার মনের মন মানুষ পাচ্ছিল না বলেই দাবড়ে  বেড়িয়েছে সারা পশ্চিম ।  কারো না স্ত্রী খুন হয়েছে ঘাতকের হাতে ওরিন ওসমানের মত ,  নেমে পড়েছে সে প্রতিশোধের উম্মত্ততায় ।  কারো স্ত্রী আবার সরাতে চাচ্ছে ধনী স্বামীকে ,  রাইডারের স্ত্রী পাওলীনের মত -  এমনই চিত্রবিচিত্র বহুবর্ণা সব চরিত্র ।  এবং সবচেয়ে বিশৃঙ্খল অবস্থা যে জনপদের ছিল সেইখানেও একটা ব্যাপার কড়াকড়ি ভাবে মনে চলা হত বুনো পশ্চিমে -  মেয়েদের গায়ে হাত দেবার একমাত্র শাস্তি ফাঁসি ।  তুমি লুট কর ,  আগুন লাগাও ,  চুরি কর ,  খুন কর  –  সব কিছু বিচার হতে পারে ,  তারপর সাজা হবে না হয় মাফ কিন্তু নারীদের অপমানের ক্ষেত্রে কোন আপিল হাইকোর্ট নাই ,  সোজা নিকটতম উঁচু গাছের ডালে ঝুলিয়ে রাখা হবে ।  যে কারণে নিষ্ঠুর ,  কদর্য আউট - ল রাও দুই বার চিন্তা করত এই ব্যাপারে নিজেদের জড়াতে ।  

কেন ভাল লাগত ওয়েস্টার্ন কাহিনী ?  কেন এত আফসোস বাড়াত তা জীবনের প্রতি ?  
হয়ত প্রতিদিনের ছন্দবদ্ধ একঘেয়ে জীবন থেকে সম্পূর্ণ আলাদা এক অলীক জীবনধারা মনে হত ,  ভাবতাম মাথায় সমব্রেরো হ্যাট চাপিয়ে মাইলের পর মাইল ঘোড়ায় চেপে নতুন নতুন প্রান্তর ,  পর্বত ,  নদী ,  মানুষ  দেখা ছাড়া আর কোন সুখের ব্যাপার থাকতে পারে না জীবনে ,  সৎ পরিশ্রমে নিজের উপার্জনে জীবন গড়ার  একটা হাতছানি ছিল ,  বজ্জাত শত্রুর নাক - মুখ থেতলে পিটিয়ে প্রায় লাশ বানিয়েও নব জীবনদানের মহত্ত্ব ছিল ,  একটা শহর কোন কুচক্রের হাত থেকে একা মুক্ত করার বাসনা ছিল ,  পিস্তলের ছয়টা গুলিই একের পর এক জাদুময় দক্ষতায় বেঁধানোর খায়েশ ছিল ,  পায়ের দুই ফাঁকে স্যাডল আর কোমরের দুই পাশে নানা জাতের রিভলবার ঝোলানোর কল্পনা ছিল ।  আমার এখনও প্রায়ই ঘুম ভাঙ্গার পর মনে হয় প্রেইরির মাঝে নিজের হাতে তৈরি এক কাঠের কেবিনে আছি ,  চারিদিকের গমের ক্ষেতের মাঝে সরসর করে হাওয়া বয়ে যায় ,  সেই প্রান্তরে আগের জোছনাময় রাতের কথা মনে হওয়ার সুখের হাসি ফোটানো মুখে আনমনে বলে উঠি -   শীতের সকালে শরীর গরম করতে কফির জুড়ি নেই ।  
যখনই উপলব্ধি হয় আমি ২০১৩তে আছি ,  আমার জন্য বাড়ীর নিচে ম্যাক্সিমার একটা মোটর গাড়ী থাকতে পারে ,  কোন ব্ল্যাক স্ট্যালিয়ন বা ধূসর অ্যাপালুসা ঘোড়া নেই ,   সারাদিনের গৎবাঁধা কাজ আছে ,  তার মাঝে গরুর ব্রান্ডিং নেই ,   দমকা ওঠা ঝড়ের মত স্ট্যামপিডের রক্তে নাচন তোলা সম্ভাবনা নেই ,  রাসলারদের খুঁজে বাহির করার ট্র্যাকিং নেই ,  এমনকি চোরদের ধরবার জন্য পসি  বাহির করার কোন সম্ভাবনাও নেই ,  মনটা বেজার হয় ।  খুব কি ক্ষতি হত বুনো পশ্চিমের সেই সময়ে জন্মালে ! না হয় ক্যালিফোর্নিয়ায় সোনার খনি খুঁজে পেতাম না কখনোই ,  কিন্তু পেতাম সেই রোমাঞ্চ ,  ভ্রমণ এবং অ্যাডভেঞ্চারের সোনার গুঁড়ো মাখানো অমূল্য সব স্মৃতি ।  বেশ কিছুটা শাপশাপান্ত করি তখন সেবার ওয়েস্টার্ন  সিরিজকে ,  ঐ বইগুলা না পড়লেই তো এই আফসোস আসত না জীবনে !  ।  
তবে কেবল অভিযান আর গুপ্তধন হয় ,  ন্যায় - অন্যায়ের মাঝে প্রভেদটাও বেশ শিখিয়েছিল বইগুলো ,  কোন এক বইতে ছিল -  পশ্চিম ।  সুদূরপ্রসারী বিস্তীর্ণ জনবিরল প্রান্তর পড়ে রয়েছে সামনে ।  এর ওপাশে প্রভাতী সূর্য লম্বা ছায়ার সৃষ্টি করছে বাতাসে দোল খাওয়া ঘাসের উপর ।  এই ছায়া সহজে মিলিয়ে যাবার নয় ।  ওই কালো ছায়া থাকবে রেড ইন্ডিয়ানদের মাতৃভূমির পাহাড়ে ,  সমতলে -  সাদা লোকেদের এই অন্যায় দখলের বিরুদ্ধে নীরব প্রতিবাদ করছে ওরা ।   এমন ভাবে বারংবার ফিরে এসেছে নানা বইতে সাদা মানুষের অত্যাচারের কথা ,  নেটিভ ইন্ডিয়ানদের বঞ্চনার করা ,  ক্ষোভের কথা ।  শ্বেতাঙ্গদের বীরত্ব নিয়ে লেখা হলেও দেখা গেছে ইন্ডিয়ান বিদ্বেষী কেউ ছিল না ।  ইন্ডিয়ান হামলা মোকাবিলার চেষ্টা করেছে অবশ্যই ,  যেচে খুন করতে যায় নি কেউই ।  

ওহ ,  কথা শুরু হয়েছিলে এরফান জেসাপ দিয়ে ,  প্রথম বইতেই তার সাথে রাকা ওয়েস্টের পরিণয় করিয়ে দেওয়া হল ,  সিরিজের পরের বইতে তার সাত বছরের ছেলে জিম এসে হাজির ,  আর কতদূর বইতে সে নিজেকে ঠিক বাপকে ব্যাটা প্রমাণ করল বটে ,  কিন্তু খাঁটি এরফানিয় স্বাদ সেখানে ছিল না ।  পরের বইয়ের নাম আবার এরফান ,  অসাধারণ প্রচ্ছদটির কারণে বইটির মনে দাগ কেটেছিল শুরু থেকেই ,  আর প্রথম লাইনও ছিল মনকাড়া  – 
আমি একজনকে খুঁজছি ।  পশ্চিমে কথাটার একটা বিশেষ অর্থ আছে  ।  হত্যা করার উদ্দেশ্যে কেউ কাউকে খুঁজছে ।  
ব্যস শুরু হয়ে গেলে এরফানের সাথে ডাবল বার র‍্যাঞ্চের ল্যারি ডাউটির মজার প্রতিযোগিতা এবং বন্ধুত্ব ।  বিবাহিত ভালো মানুষ এরফান তো আর অন্য নারীর সাথে জড়াতে পারে না ,  তাই প্রেক্ষাপটে আসা ল্যাডার ফাইভ র‍্যাঞ্চের অপরূপা  রোনা বয়েডের ।  শত্রু হিসেবে আবির্ভূত হলেও শেষ পর্যন্ত অসাধারণ এক অভিযান শেষে দুইজনে হল দুজনার ।  
আবার এরফান এসে হাজির হল ডেথ সিটি নামের এক অসাধারণ বইয়ে যেখানে হেল সিটি নামের এক কুখ্যাত আউট - ল আস্তানা সে গুঁড়িয়ে দিল একাই ,  মুখোশ পরা স্যাটানের সাথে পাঞ্জা লড়ে ।  
ওয়েস্টার্ন  সিরিজের ২য় বইয়ের নাম পাতকী ,  নায়কের নাম জাভেদ ,  ৩য় বইয়ের নাম রক্তাক্ত খামার ,  নায়কের নাম জুলিয়াস দত্ত । 

 কিন্তু সেই আমলে বাঙালী চরিত্র রুক্ষ পশ্চিমে নিয়ে যাওয়া যে খুব একটা বাস্তবসম্মত হচ্ছে না তা বুঝে গেছিলেন লেখক ,  ফলে সিরিজের ৪র্থ  বই জলন্ত পাহাড়ে আবির্ভাব ঘটল জেকবের ,  হারানো ওয়াগনের সোনা খুঁজতে যে অন্যদের নিয়ে চলল মরমন কুয়ার আশেপাশে ।  শুরু হল এক অন্য যাত্রা । 


সিরিজের ৫ম বইতে সেবা আমাদের উপহার দিল আরেকজন নতুন ওয়েস্টার্ন  লেখক যার নাম খোন্দকার আলী আশরাফ ,  বইয়ের নাম কাঁটাতারের বেড়া ।  লিলিয়ান নামের এক দৃঢ় চেতা মেয়ের প্রতিশোধের আকাঙ্ক্ষা নিয়ে লেখা ।  পরবর্তীতে উনি লিখেছিলেন লড়াই ,  ডাইনী ইত্যাদি পাঠকপ্রিয় বই ।  
ওয়েস্টার্ন সিরিজের ৭ এবং ৮ নং বইতে কাজি মাহবুব হোসেন আমাদের প্রথম বারের মত উপহার দিলেন ২ পর্বের উপন্যাস ,  ভাগ্যচক্র ১ এবং ২  ।  ড্যান নামের এক বালকের বড় হয়ে ওঠার নাটকীয় কাহিনী ,  যে নাটকের সাথে জড়িত জুয়া ,  জড়িত জীবন নিয়ে জুয়া খেলা ।     


ফেরা নামের বইটা নিয়ে এক নতুন ধরনের লেখককে ,  নাম তার রওশন জামিল ,  যিনি পাঠকদের কাছে অধিক পরিচিত ওসমান পরিবারের কাহিনীগুলোর জন্য ।  সেই যে বিলেত থেকে অ্যালান ওসমান কী কারণে নতুন পৃথিবীতে আসতে বাধ্য হল  (  জলদস্যু )  ,  

 মানসী রেবেকাকে নিয়ে কিভাবে জেমস নদীর তীরে বানালেন নিজের কেল্লা তার গল্প উঠে আসল নীলগিরিতে ,     কিভাবে তাদের বংশধরেরা রকি পর্বতমালায় আস্তানা গাড়তে সক্ষম হল  (  বসতি )  , 

 সেই সাথে ওরিন অসমান  (   ,  স্বর্ণতৃষা ,   রক্তের ডাক )  ,  কিভাবে ওরিন ওসমান এবং অ্যানজেল ওসমান খোঁজ পেল বাবার খুনির  (  রত্নগিরি )  ,  ওসমান পরিবারের একমাত্র আউট - ল নোয়েল ওসমান যে কিনা নির্ভীক বেপরোয়া কিন্তু মেয়েদের সামনে অসহায়  (  ছায়া উপত্যকা )   ,   টোপ ,  আতঙ্ক চমকপ্রদ সব কাহিনী ।  উনার গল্প বলার ভঙ্গিমাটা ছিল খুব আলাদা ধাঁচের ,  অসংখ্য মানুষ ,  ইতিহাসে যেমন ঠাই পেত ,  তেমনি ছিল প্রকৃতি ।  বিশেষ করে বিধাতা ১ ও ২ কে তো বলা হয় সবচেয়ে বেশী প্রকৃতির বিশেষ করে মরুভূমির বর্ণনা সম্পর্কিত কাহিনী ,  যেখানে ধনী দাদুর ক্রোধ বাঁচিয়ে বড় হয়েছিল বালক ড্যান ।  

রওশন জামিলের আরেক অপূর্ব উপহার ছিল প্রত্যয় বইয়ের নায়ক সাবাডিয়া ,  যাকে বলা হয় খুবই ক্ষিপ্র ,  ঈশ্বরের মতো !   উনার মনে হয় পিস্তল এবং চাবুকে সমান দক্ষ এই মেক্সিকান -  আমেরিকান যুবকর প্রতি সামান্য হলেও টান ছিল ,  হুয়ান কর্টেয  সাবাডিয়াকে গল্পে নিয়ে এসেছেন সন্ধান এবং ছায়াশত্রু বইতে ।  


বাংলা ভাষার ওয়েস্টার্ন লেখকদের অন্যতম শওকত হোসেনের বুনো পশ্চিমের যাত্রা শুরু হয়েছিল ১৯৮৬র এপ্রিলে প্রতিপক্ষ বইটির মাধ্যমে ,  এটি ছিল সেবার ১৫তম ওয়েস্টার্ন ।  অসাধারণ এক কাহিনীর মাধ্যমে আমাদের সাথে পরিচয় করিয়ে দিয়েছিলেন অ্যালেক্স ,  স্টু ,  প্যাট্রিক ,  রক বেনন এবং রেলর্ড রিচির সাথে ।  সেই সাথে প্রেক্ষাপটে হাজির অপরূপা লরা সোমার্স ।  মানানসই প্রচ্ছদটি করেছিলেন শরাফত খান ,  বিশেষ করে কাহিনীর সাথে সঙ্গতি রেখে সাদামুখো গরুর ছবিটা দুর্দান্ত ছিল ।  বইটির দাম রাখা হয়েছিল পনের টাকা । 

তিন গোয়েন্দা খ্যাত রকিব হাসান যতদূর মনে পড়ে মাত্র ২টা ওয়েস্টার্ন লিখেছেন কিন্তু তার মধ্যে তৃণভূমি   (  অন্যটি নির্জনবাস )  সেবার সেরা ওয়েস্টার্ন কাহিনীগুলোর একটি ,  ১৯৮৬র নভেম্বরে প্রকাশিত অনন্য বইটির প্রচ্ছদ করেছেন আসাদুজ্জামান ।  এর ফ্ল্যাপে লেখা বাক্যগুলো সেই সিরিজের অন্যতম সেরা বলে মনে হয় এখনও !  

এলো শেড মেরন ,  জমাট বাঁধল রহস্য । 
বাজি ধরলো লুনা লোপেজ ,  জন্ম নিল প্রেম । 
হাসলো পল হারম্যান ,  হাত মেলালো বন্ধু । 
দেখা করলো রিব ফ্যারেল ,  বোধ হলো অস্বস্তি ।  
শাঁসালো বড় কলিনস ,  সজাগ হল ঈর্ষা ।  
পরিচয় দিল বিল কার্টিস ,  সৃষ্টি হলো উত্তেজনা ।  
জেগে উঠল পাহাড়
কেঁপে উঠল অন্তরাত্মা
বাঁধলো সংঘাত
বইলো রক্তস্রোত .  .  . 
আহা ,  কি যে চমৎকার ছিল বুনো প্রকৃতির বর্ণনা -   পাহাড়ের দিক থেকে ঠাণ্ডা বাতাসের সাথে দিনের আলো ফুটল ।  ঝোপের পাতায় শব্দ হচ্ছে ।  পাইন গাছগুলো যেন মাঝে মাঝে কেঁদে উঠছে ।  একটা ঝর্ণার পাড়ে খোলা মাঠের মধ্যে ওদের ক্যাম্প ।  আশপাশে উইলো ঝোপ আর কিছু কটনউড গাছ রয়েছে ।  পাহাড়ের গায়ে সোনালী অ্যাসপেনের ঘন জঙ্গল ।  
সেই সাথে ছিল ট্রাক অনুসরণে একেকজনের কিংবদন্তীর দক্ষতার কথা ,  আজদের নিয়ে বলা হত -  পাথরের উপরে সাপের ট্র্যাকও খুঁজে বাহির করতে পাড়ে ।  আরেকদল ছিল ট্র্যাক লুকানোতে ওস্তাদ -  খাড়ির মধ্য ঘোড়া নামিয়ে ,  ঝোপের মধ্যে বিশেষ ভাবে চালিয়ে ,  উজানের দিকে যেয়ে আমাদের উৎকণ্ঠাকে সাথী করে তারা চেষ্টা করত উপস্থিতির চিহ্ন মুছে দেবার ।   

রাইডার বইটা বিশেষ পছন্দ হয়েছিল পল হান্টার নামের এক ধনকুবেরের শৈশবের পশ্চিমে ফিরে আসার জন্য ,  যেখানে এসে রাইডার নাম নিয়ে সে ফিরে খুঁজে অতীতের স্মৃতি এবং সত্যিকারের রাইডারকে ।  পরিচয় হয় টিনা ক্রমওয়েলের সাথে ।  পিছু তাড়া করে আসে কুচক্রী স্ত্রী পওলিন এবং স্নাইপার বব ।  

লুটতরাজ বইতে প্রথমবারের মত কাজি মাহবুব হোসেন মূল চরিত্রে নিয়ে আসলেন কোন মহিলাকে ,  টিরেসা জেমস ,  চেরোকী ট্রেইলে স্টেজ স্টেশন চালাতে এসেছেন তিনি স্বামী খুন হয়ে যাবার পর ।  ভয়ঙ্কর আউট - ল ,  গেরিলা এবং ইন্ডিয়ানদের মোকাবেলায় কিভাবে তিনি দারুণ ভাবে সক্ষম হলেন তারই বর্ণনা লুটতরাজের পাতায় পাতায় ।  

আর ছিল টম প্রেস্টনের বুনো পশ্চিম ,  কিভাবে বারো বছরের এতিম হওয়া টম পরিণত হলে বিখ্যাত বন্দুকবাজে ,  পরিচয় হত লিজার সাথে ,  এবং উদ্ধার করল তাকে পুরনো বন্ধু কাম শত্রুর হাত থেকে তারই শিহরন জাগান গল্প ।  এখানে পরিচয় হয়েছিল প্লুটার্ক নামে বইয়ের সাথে ,  যা টম চারবার পড়েছিল ।  
আলীমুজ্জামানের মরুসৈনিকে আবার দেখা মিলল এক বাঙালী নায়কের ,  যার নাম ইয়াসীন হলেও বান্ধবী বেলিন্দা তাকে সিন বলেই ডাকে ।  অবশ্য তার সেই পশ্চিমযাত্রা কিভাবে সম্ভব হল তার ভাল উত্তর মিলে নি এখনও ।   বইটার একটা সংলাপ দারুণ পছন্দ হয়েছিল -   ‘ দুঃসময় কাউকেই খুব বেশি সময় দেয় না ।  ‘ 
ছিল নানা সময়ে রহস্য পত্রিকায় প্রকাশিত অপূর্ব সব ওয়েস্টার্ন ছোট গল্প ,  যার কিছু প্রকাশিত হয়েছিল গল্প সংকলনে ।  

এমন ভাবেই মানস লোকের নায়ক হয়ে ওঠেন স্যাডেন শেভলিন ,  সাবাডিয়া ,  এরফানে জেসাপেরা ।  

সেবার সেই কিংবদন্তীর লেখকদের অনেকেই আর প্রকাশনীটির সাথে জড়িত নেই ,  বিশেষ করে কাজি মাহবুব হোসেন না ফেরার দেশে একেবারে চলে যাওয়ায় অপূরণীয় ক্ষতি হয়ে গেছে আমাদের ,  এখনও ওয়েস্টার্ন সিরিজের বই বাহির হয় নিয়মিতই ,  কিন্তু সেগুলো পাঠকদের সেই অজানা অদেখা বুনোপশ্চিমের জীবনের প্রতি স্বপ্নালু করে তোলে কিনা তা বলতে পারবে বর্তমানের পাঠকেরা ।  

আমি বুঁদ হয়ে ছিলাম ,  আছি এবং থাকব ক্ল্যাসিক ওয়েস্টার্নগুলোতে ,  এবং সারা জীবনই মনে হয় আফসোস করেই যাব তাদের মূল চরিত্রগুলোর মত জীবন অতিবাহিত না করার জন্য । 






প্রিয় মুখ - ৩ ,  এডমণ্ড হিলারী




নিচের লেখাটি এভারেস্ট জয়ের ৫০ বছর পূর্তি উপলক্ষে ২০০৩এর মে মাসে ন্যাশনাল জিওগ্রাফিকে প্রকাশিত হয় ,  অধম সামান্য অনুবাদের অপচেষ্টা চালিয়েছে বিধায় ক্ষমাপ্রার্থনীয় — 
 আমার গল্প  -  এডমণ্ড হিলারী

১৯৫৩ সালের ২৯ মের সেই সকাল থেকেই ,  যখন তেনজিং নোরগে এবং আমি প্রথমবারের মত পৃথিবীর সর্বোচ্চ পর্বতশৃঙ্গ আরোহণে সক্ষম হলাম ,  আমাকে এক মহান অভিযাত্রী হিসেবে বর্ণনা করা হতে থাকে ।  কিন্তু আমি আসলে স্রেফ এক পোড় খাওয়া কিউয়ী ,  যে জীবনের বহু প্রতিকূলতাকে উপভোগ করেছে মনে - প্রাণে ।   সত্য বলতে ,  আজ ৫০ বছর পরে সেই দিনের দিকে ফিরে তাকালে জীবনের অনেক পদক্ষেপের চেয়ে এভারেস্ট শীর্ষে আরোহণকে কম গুরুত্বপূর্ণ মনে হয় ,  বিশেষ করে আমার শেরপা বন্ধুদের জীবনযাত্রার মানের উন্নতির জন্য এবং হিমালয়ের সংস্কৃতি ও সৌন্দর্য রক্ষার জন্য যে কাজগুলো আমার জীবনে করতে সক্ষম হয়েছিলাম ।  
এমন নয় যে বিশ্ব শীর্ষে পদচিহ্ন এঁকে দেবার জন্য আমি উদগ্রীব ছিলাম না ।  স্পষ্ট মনে পড়ে তেনজিং এবং আমি বরফের মুখোমুখি হয়ে চূড়ার কাছের সেই সরু ঢালের সামনে ।  আমাদের দলের অনেকেই বলেছিল এই ঢাল অতিক্রম করা সম্ভব না ,  যদিও আমাদের কাছে তা ততটা বিপদজনক মনে হয় নি ।  মুখোশে অক্সিজেনের নতুন বোতল এঁটে আমাদের যাত্রা শুরু হয় ।  বরফকুঠার দিয়ে নতুন পথের ধাপ প্রস্তত করতে করতে আমিই পথনির্দেশ করছিলাম ।   প্রায় এক ঘণ্টা পরে ২৯ , ০০০ ফুট উচ্চতায় এক বিশাল বাঁধা সেই ৪০ ফুট লম্বা পাথুরে দেয়াল আমাদের পথ রোধ করে দাঁড়ালো ।  অতিকায় দেয়ালের ডান দিকে ফাটলসমৃদ্ধ এক বরফের চাঙ পড়েছিল ,  এর পরেই পর্বত যেন শূন্য পরিণত হয়ে ঝাড়া ১০ , ০০০ ফুট নিচে নেমে খ্যাংসুং  হিমবাহে পরিণত হয়েছে ।  বরফের এই পিণ্ড কি আমার ওজন সয়ে টিকে থাকতে পারবে ?  উত্তর জানার একটিই উপায় ছিল !  
বরফে ক্রাম্পন ঠেসে ধরে কোনমতে প্রতিটি ফাঁকফোঁকর ব্যবহার করে সেই ফাটলের চূড়ার দিকে যাত্রা অব্যাহত থাকল ।  প্রথমবারের মত মনে হল আমরা সফল হতেও পারি ।  ডান দিকে এক তুষার গম্বুজের মত দেখা গেল যার উপর দিয়ে আমাদের পথ কেটে অগ্রসর হওয়া চলতেই থাকে ।  এক ঘণ্টারও কম সময়ের মধ্যে সেই রিজের চূড়ায় পৌঁছানোর পর চারিদিকে কেবল শূন্যতায় দৃষ্টিগোচর হয় ।  তেনজিং আমার সাথী হয় এবং ব্যপক আনন্দে আপ্লুত হয়ে ও স্বস্তির সাথে আমরা এভারেস্ট শীর্ষে নিজেদের আবিস্কার করি ।  
সেই বছরের পরে আরও বহু বার এভারেস্ট অঞ্চল ভ্রমণের মাধ্যমে আমার সেই পর্বতারোহী বন্ধুদের সাথে একটা দৃঢ় সম্পর্ক গড়ে ওঠে ।  শেরপাদের সাহস এবং শক্তি আমাকে অভিভূত করলেও তাদের বাড়ীতে পরিবারের একজন হিসেবেই অনেক দিন অতিক্রম করার ফলে মনে হতে থাকে তাদের সমাজ ব্যবস্থায় সুচিকিৎসা এবং বিদ্যালয়ের মত জিনিসের অভাব রয়ে গেছে ।  
১৯৬০ সালের এক অভিযানে এভারেস্টের কাছেই হিমবাহের উপর ক্যাম্প স্থাপনের পর ঘনীভূত ঠাণ্ডাকে দূর করার জন্য ক্ষুরধার বাতাসকে অগ্রাহ্য করে এক ধোঁয়াময় আগুনকে ঘিরে সবাই উষ্ণতার সন্ধানরত থাকা অবস্থায় ভাঙ্গা ভাঙ্গা নেপালি - এবং ইংরেজিতে শেরপাদের জীবনযাত্রা নিয়ে আলাপচারিতা চলছিল ।  উরকিয়েন নামের একজন শেরপা নিভে আসা আগুনে এক মুঠো জ্বালানী ছিটিয়ে নিভু নিভু আগুনকে উস্কে দিয়ে হিমকে ক্ষণিকের জন্য ঠেকিয়ে রাখল ,  তাকে উদ্দেশ্য করেই প্রশ্ন করলাম -  তোমার গ্রামের জন্য যদি আমরা কিছু একটা করতে পারি ,  সেটা কি হবে উরকিয়েন ? 
তার উত্তর ছিল -  আমাদের বাচ্চাদের বিদ্যালয়ে পাঠাতে চাই সাহেব ।  তোমার যত জিনিস আছে ,  তার মধ্যে অধ্যয়নই আমাদের বাচ্চাদের জন্য সবচেয়ে কাঙ্খিত ।    
তারই কথাই ঠিক থাকল ।  পরের বছর কোলকাতার এক কোম্পানিকে একটি অ্যালুমিনিয়ামের ক্ষুদে ভবন দান করানোর ব্যাপারে রাজী করাতে সক্ষম হলাম ।  সুইস রেড ক্রস ভবনটি কয়েকবারে কাঠমান্ডু থেকে ১৫ , ৫০০ ফিট উচ্চতায় মিংবো উপত্যকায়  উড়িয়ে নিয়ে যায় ।  এরপর একদিনের হাঁটা দূরত্বে শেরপারা সেই নির্মাণ সামগ্রী বহন করে খুমজুং - এ নিয়ে আসে ,  আমাদের স্কুলটি মাথা তুলে দাঁড়ায় হিমালয়ের কোলে । 
১৯৬১র জুনে থিয়্যাং  বোচে মনেস্ট্রির প্রধান লামাকে স্কুলে উদ্বোধনের জন্য আমন্ত্রন জানানো হয় ।  তার সাথে জনাকয়েক বৌদ্ধ সন্ন্যাসী ট্রাম্পেট ,  ঢোল এবং অন্যান্য বাদ্যযন্ত্র নিয়ে আবির্ভূত হয়ে নানাবিধ বাজনার সাথে সাথে প্রাথনার পর স্কুলে ভবনটিকে প্রদিক্ষণ করে মুঠো মুঠো চাল চতুর্দিকে নিক্ষেপ করে খুমজুংয়ের বিদ্যালয়টির শুভযাত্রা শুরু করে ।  
বয়স বাড়ার সাথে সাথে আমি ও আমার স্ত্রী জুন ,  সারা বিশ্ব ঘুরে হিমালয়ের অধিবাসীদের জন্য নিত্য নতুন পরিকল্পনা এবং তা বাস্তবায়নের জন্য প্রয়োজনীয় অর্থ জোগাড়ের চেষ্টা করতে থাকি ।  শেরপা বন্ধুদের অনুরোধক্রমে ২৭টি বিদ্যালয় ,  ২ টি হাসপাতাল এবং ১২টি মেডিক্যাল ক্লিনিক স্থাপনে আমরা সক্ষম হই ,  সেই সাথে হিমালয়ের কিছু বুনো ক্রুদ্ধ নদীর উপরে সেতু নির্মাণও সম্ভবপর হয় ।   কয়েকটি রানওয়ে নির্মাণের সাথে সাথে  বুদ্ধমন্দির পুনঃনির্মাণেও হাত দিই সবাই এবং সাগরমাতা ন্যাশনাল পার্কে এক লক্ষের উপরে বীজবপন করা হয় যেন জ্বালানীকাঠ সংগ্রহের এবং হোটেল নির্মাণের উদ্দেশ্য ধ্বংসপ্রাপ্ত বন যেন কিছুটা হলেও আগের সবুজ অবস্থানে ফিরে যেতে পারে ।  
অনেক অনেক বছর ধরেই পৃথিবীর নানা দুর্গম প্রান্তরে ছোট বড় নানা অভিযান এবং পরিকল্পনা বাস্তবায়নের ভিতর দিয়ে আমাকে যেতে হয়েছে ।  বিশ্বের সর্বোচ্চ শৃঙ্গের সাথে সাথে উত্তর মেরু এবং দক্ষিণ মেরুতেও পা রেখেছি তার অংশ হিসেবেই ।   আজ যখন আমার সারা জীবনের স্মৃতিচারণ করি ,  দৃঢ় কণ্ঠে বলতে পারি সেই সুউচ্চ পর্বতারোহণ কিংবা বন্ধুর ভূখণ্ড পাড়ি দেওয়া নয় ,  জীবনের সেরা অর্জন ছিল আমার হিমালয়ের বন্ধুদের জন্য সেই বিদ্যালয় এবং মেডিক্যাল ক্লিনিকগুলো  স্থাপন করা এবং পরিচালনা করা ,  সেই সাথে বুদ্ধ মন্দিরগুলো পুনঃ নির্মাণ করা ।  
সেই তীব্র সুখময় দিনটি আমার খুব স্পষ্ট মনে পড়ে যখন খুমজুংয়ের বিদ্যালয়টি আমরা মাত্র ৪৭ জন শিশু নিয়ে শুরু করি ,  যাদের পরনে ঠাণ্ডা ঠেকানোর জন্য অপ্রতুল শেরপা পোশাক থাকলেও লাল টুকটুকে গাল এবং মুখ ভরা হাসি নিয়েই তারা দিন বদলের স্বপ্ন দেখেছিল ।  আজ তাদেরই একজন  ৭৬৭ বোয়িং - এর বিমান চালক এবং অনেকেই বিভিন্ন প্রতিষ্ঠানের গুরুত্বপূর্ণ অবস্থানে কর্মরত ।  
 এই  সেই স্মৃতিমালা ,  যা আমার সর্বক্ষণের সঙ্গী ।    


এই ছিল মহান মানুষটির কলমে নিজেকে নিয়ে লেখা গল্প ,  আরেকটি কাহিনী জানেন কি -  নিচের ছবিটি ভাল মত খেয়াল করুন - 

পৃথিবীর সবচেয়ে পরিচিত আলোকচিত্রগুলোর একটি ,  এভারেস্ট শীর্ষে  মানবজাতির প্রথম আরোহণ  (  অনেকেই জর্জ ম্যালোরির কথা বলতেন একসময় ,  সেটি কেন গ্রহণযোগ্য নয় সেটি নিয়ে পোস্ট আসিতেছে !   )  ,  সারা বিশ্বকে পদানত করে সুমহান তুষার ধবল পর্বত শৃঙ্গে মানবতার পতাকা নিয়ে দণ্ডায়মান বীর পর্বতারোহী ,  ছবিতে দেখা যাচ্ছে শেরপা তেনজিংকে ,  ছবিটি তুলেছেন এডমুন্ড হিলারী ।  কিন্তু হিলারীর ছবি কোথায় ?  উত্তর -  ছবি নেই !   কিন্তু কেন !  কারণ ,  এভারেস্টে আরোহণের পরে হিলারি নাকি আবিস্কার করেন যে তেনজিং ক্যামেরা ব্যবহার করতে জানেন না ,  আর হিমালয়ের চূড়ো নিশ্চয়ই কাউকে ছবি তোলা শিখানোর জন্য সেরা জায়গাটি নয় !  
বুঝলাম ,  কিন্তু এভারেস্ট শীর্ষে প্রথম কে পৌঁছে ছিল ?  কার পদ চিহ্ন বয়ে নিয়ে গিয়ে ছিল মানুষের অভিযানস্পৃহা ?  এই বিষয়ে দুই অভিযাত্রীর মুখ যেন কুলুপ এঁটে বসে ছিল ,  উত্তর একটাই -  আমরা একসাথে শিখর জয় করেছিলাম ।  

শিখর থেকে নামার পথে অনেক অনেক পরে প্রথম যে মানুষটির সাথে তাদের দেখা হয় তিনি ছিলেন সেই বিখ্যাত অভিযানের আরেকজন কিউয়ী ,  হিলারীর ঘনিষ্ঠ বন্ধু  জর্জ লোয়ে ,  যে হিলারী এবং তেনজিং - এর জন্য গরম স্যুপের পাত্র নিয়ে বেশ খানিকটা উপরের দিকে এগিয়েছিল ।  বন্ধুর দর্শন পেয়ে হিলারী বলেন তার সেই অমর বাক্য -    Well ,  George ,  we knocked the bastard off .     

 কিন্তু শিখর জয় আসলে কে প্রথম করেছিল তার কোন হদিস মেলে না ।  সাংবাদিকদের বারংবার একই প্রশ্নতেও মেলে না কোন সদুত্তর ।  হিলারীর হিমালয় কেন্দ্রিক আত্নজীবনী  High Adevntures  এবং View from the Summit  ।  লেখা ছিল আমরা একসাথে শীর্ষে পৌঁছালাম !   " A few more whacks of the ice axe in the firm snow ,  and we stood on top .  " 



এদিকে আন্তর্জাতিক ভাবে শুরু হয়েছিল এক অদ্ভুত লড়াই ,  তেনজিংকে নেপালি নাগরিকের চেয়ে ভারতীয় প্রমাণ করতে ব্যগ্র ছিল একটি বিশেষ মহল ,  তাকে সারা জীবনের জন্যই ভারতে রাখার ব্যবস্থা করেন তৎকালীন প্রধানমন্ত্রী জওহরলাল নেহেরু ,  দার্জিলিঙে  হিমালয়ান মাউন্টেনিয়ারিং ইন্সটিটিউট  (  H M I  )  স্থাপন করে সেখানে তেনজিংকে প্রথম ডিরেক্টর করা হয়  (  উনার সমাধিও এইখানেই অবস্থিত )   ,  আভাসে বলা হতে থাকে তেনজিংই প্রথম শীর্ষে উঠেছিলেন ।  
সমস্ত জল্পনাকল্পনায় বরফ গলা জল ঢেলে তেনজিং তার বই  ' Man of Everest তে উল্লেখ করেন হিলারীই প্রথম শিখর জয় করেছিলেন এবং সেই ৪০ ফুট উঁচু আপাত অসম্ভব পাথুরে দেয়ালটি ,  যার নামকরণ পরবর্তীতে করা হয় হিলারী স্টেপ ,  অতিক্রমের উপায় হিলারীই খুঁজে বাহির করেন ,  এবং তেনজিং তাকে অনুসরণ করে যান ।  সেই সাথে তেনজিং মানুষের কৌতূহলে বিরক্ত হয়ে এও জানান ,  যদি এভারেস্টে হিলারীর এক কদম পিছনে থেকে ২য় মানুষ হিসেবে আরোহণ কোন লজ্জাজনক বিষয় হয়ে থাকে তাহলে এই লজ্জা নিয়েই আমাকে বাকী জীবন অতিবাহিত করতে হবে ।  
অবশ্য এখানে তেনজিং উল্লেখ করেন তিনি হিলারীর ছবি তুলে দিতে চেয়েছিলেন কিন্তু অজ্ঞাত কারণে হিলারী নিষেধ করেন এবং বলেন কাউকে শিখরে কে আগে উঠেছে সেটা না বলতে ।  

এখন প্রশ্ন করি ,  কোন মানুষটি এভারেস্ট শিখরে প্রথম উঠে যথেষ্ট সুযোগ থাকা শর্তেও স্মৃতিচিহ্ন হিসেবে নিজের ছবি তুলতে চান না কিন্তু প্রমাণের জন্য অন্যের ছবি তুলেন ? 
তারেক অণুর উত্তর -  সেই মানুষটি যার উচ্চতা এভারেস্টের চেয়েও বেশী ,  যার হৃদয়ের বিশালতা হিমালয়ের চেয়েও বিশালতর ।  একজন সত্যিকারের মহামানব ।   
এভারেস্ট জয়ে সংবাদে আনন্দে আপ্লুত নতুন রানী এলিজাবেথ হিলারী এবং অভিযানের মূল নেতা জন হান্টকে নাইটহুড উপাধিতে ভূষিত করেন এবং তেনজিং নোরগে ব্রিটিশ উপনিবেশের নাগরিক না হওয়ায় বিদেশীর জন্য সর্বোচ্চ সন্মান ব্রিটিশ এম্পায়ার মেডেল বা জর্জ মেডেল পান  (  গুজবে আছে তাকে নাইটহুড দেবার প্রস্তাব উঠলে নানা কূটনৈতিক কারণে নেহেরু তাতে সরাসরি ভেটো প্রয়োগ করেন )  । 

 সারা বিশ্ব দেখা পেল এক নতুন মহানায়কের ।   যে নায়কের পেশা ছিল মৌমাছি পালন আর শখ ছিল অবসর মৌসুমে নিউজিল্যান্ডের নানা পর্বত আরোহণ ।  মৌমাছিপালকটি হঠাৎ স্যার উপাধি পাওয়ায় স্বগোতক্তি করেছিলেন -   আমি সেই ধরনের মানুষ না যার উপাধির প্রয়োজন আছে ।   আহ ,  এখন এই পুরস্কার নেবার জন্য আমাকে নতুন ওভারঅল কিনতে হবে !  

এমন মানুষই ছিলেন তিনি ,  বিনয়ে নিজের কৃতিত্ব এড়িয়ে গেছেন সবসময়ই ।  যার অন্যতম বড় প্রমাণ প্রথম মানুষ হিসেবে তিন তিনটি মেরু  (  উত্তর মেরু ,  দক্ষিণ মেরু এবং এভারেস্ট যাকে বলা হয় থার্ড পোল  )  জয়ী হিসেবে মানুষ তার নাম জানে না বললেই চলে অথচ  তার অ্যান্টার্কটিকা মহাদেশের অভিযানও ছিল নানা রেকর্ডে মোড়া ,  কমনওয়েলথ অভিযানের অংশ হিসেবে তারা সমস্ত মহাদেশ বিশেষ ইঞ্জিনচালিত বাহনে পাড়ি দেন এবং অ্যামুন্ডসেন  (  ১৯১১ সালে )  ও স্বক্টের  (  ১৯১২ সালে )   ৩য় ব্যক্তি হিসেবে দক্ষিণ মেরু বিন্দুতে পৌঁছান ১৯৫৮ সালে ,  সেই সাথে প্রথমবারের মত ইঞ্জিন চালিত যানে করে ,  এই নিয়ে একটি সুখপাঠ্য বইও লিখেন তিনি যৌথভাবে । 

১৯৮৫ সালে উত্তর মেরু পৌঁছান তিনি ,  সঙ্গী হিসেবে ছিলেন চাঁদে পা দেওয়া প্রথম মানুষ নিল আর্মস্ট্রং ।   শেষ হয় তার সব মেরু অভিযানের পালা  কিন্তু ক্রমাগত চলতে থাকে হিমালয়ের বন্ধুদের জন্য কার্যক্রম ।  ১৯৭৫ সালে পাপলু নামের এক নেপালি গ্রামে হাসপাতাল নির্মাণের সময় তার সাথে অংশগ্রহণের উদ্দেশ্যে বিমানযাত্রাকালীন সময়ে স্ত্রী লুই এবং বেলিন্ডা দুর্ঘটনায় পতিত হয়ে মৃত্যুবরণ করেন ,  যার ফলে চরম ভাবে মুষড়ে পড়লেও তার সমাজসেবা অব্যাহত রাখেন হিলারী ।   এর ১৪ বছর পরে তিনি তার মৃত ঘনিষ্ঠ বন্ধুর বিধবা স্ত্রীর সাথে বিবাহ বন্ধনে আবদ্ধ হন ।  
২০০২ সালে মে মাসে উনার একমাত্র পুত্র পিটার তার বাবার মহা অর্জনের ৫০ বছর পূর্তি উপলক্ষে আয়োজিত অভিযানে এভারেস্ট বিজয়ে সক্ষম হন  ,  তেনজিংএর ছেলে জামলিংও সেই অভিযানের সাথে ছিলেন ।  এভারেস্টের চূড়ো  থেকে পিটার বাবাকে ফোন করলে আবেগাক্রান্ত হয়ে ধরা গলায় হিলারী কেবল বলেন -  সাবধানে নামিস !  

২০০৮ সালের ১১ জানুয়ারি নিউজিল্যান্ডের অকল্যান্ডে তার ঘটনাবহুল জীবনে বিশ্রাম এসে উপস্থিত হয় ।  

হিলারীকে নিয়ে একটি দুঃখ আমার মনে রয়ে যায় সর্বদাই ,  এই অনন্য অসাধারণ মানুষটি নিউজিল্যান্ডের হাই - কমিশনার হিসেবে বাংলাদেশে , ভারতে এবং অ্যাম্বাসেডর হিসেবে নেপালে সাড়ে চার বছরের জন্য নিয়োগ প্রাপ্ত হয়েছিলেন ১৯৮৫ সালে ।  তার সেই কূটনৈতিক জীবন মূলত দিল্লীভিত্তিক হলেও ঢাকাতে তিনি অবস্থান করেছিলেন বেশ কিছু দিন ,  বার বার এসেছিলেন বাংলা নামের পর্বতহীন সবুজ মায়াময় দেশটাতে ,  অথচ তাকে একটিবারও কোন রকম সম্বর্ধনা প্রদান করা হয় নি ,  না রাষ্ট্রের পক্ষ থেকে ,  না ঢাকার নাগরিকদের পক্ষ থেকে ,  না তথাকথিত সুশীল সমাজের পক্ষ থেকে !   কেন আমার জানা নেই ,  কিন্তু এই লজ্জা আমাদের সকলের ,  প্রথম এভারেস্টজয়ী হিসেবে বিশ্বখ্যাত একজন ব্যক্তি বলেই নয় ,  এমন একজন সত্যিকারের মহানায়ক আমাদের মাঝে ছিলেন অথচ তার সত্যিকারের কদর করতে পারলাম না ,  অন্তত তাকে এটাও বোঝাতে পারলাম না -  হিলারি ,  বাংলাদেশ তোমাকে মনে রাখবে !  এই ব্যর্থতা আমাদের ।  
এডমণ্ড হিলারী আমার জীবনের মহানায়কদের একজন ,  এভারেস্ট জয় জীবনে হোক বা না হোক তার মত বিশাল মনের ,  নিরহংকারী স্বভাবের এবং পরোপকারী মনোবৃত্তির কোনটার ধারে কাছে যে কোনদিন যেতে পারব না তা বোঝা হয়ে গেছে অনেক অনেক আগেই ।  তারপরও এই মহামানবের বই পড়ি ,  ছবি দেখি মনের গোপন কোণে লালিত স্বপ্নবশেই ,  যদি তার মত হবার অনুপ্রেরণা মেলে ,  তাও মন্দ কি  !  
 (  ব্যবহৃত আলোকচিত্রগুলো পর্বত বিষয়ক বিভিন্ন ওয়েবপেজ থেকে সংগৃহীত ,  আর ন্যাশনাল জিওগ্রাফিকের পক্ষ থেকে সাক্ষাৎকার নেবার পরে এক সাংবাদিক বলেছিলেন এই প্রথম এমন কোন মানুষের সাথে কথা বললাম যার ছবি সেই দেশের টাকাতে আছে ,  তাই নিউজিল্যান্ডের টাকার ছবিটিও যোগ করা হল !  আর হ্যাঁ ,  ২৯ মে কিন্তু আর অল্প কদিন পরেই !  
 ) 
প্রিয় মুখ - ১  :  জেন গুডাল
প্রিয় মুখ - ২  ,  জেরাল্ড ডারেল






রোমান হলিডে



বর্তমান মানব সভ্যতার পিছনে যে কয়টি শহর ও সংস্কৃতির অবদান অনস্বীকার্য তাদের মধ্যে সবচেয়ে অগ্রগামীদের অন্যতম রোম ।  প্রায় তিন হাজার বছর আগে যাত্রা শুরু করা এই তিলোত্তমা শহর গত দুই হাজার বছর ধরে ইউরোপ তথা সমগ্র বিশ্বের প্রাণকেন্দ্র ।  এই শহরেই গোড়াপত্তন ঘটে রোমান সভ্যতার ,  যা শাসন করেছে তৎকালীন জানা বিশ্বের অর্ধেকেরও বেশী ,  যার অবদান আমরা এখনো প্রতিনিয়ত অনুভব করি প্রতিদিনের নিত্য জীবনে ।  চলুন পাঠক ঘুরে আসি সাত পাহাড়ের শহর রোম থেকে যাকে বলা হয় আধুমিক সভ্যতার জন্মক্ষেত্র । 
স্বপ্ননগরী রোমে পা দিলাম আমরা এক সন্ধ্যায় ,  আমরা বলে আমি আর ইতালির বোলগনা বিশ্ব -  বিদ্যালয়ে অধ্যয়নরত মণি ভাই ।  বেশী আঁধার হয়ে আসায় আর কোথাও ঘোরাঘুরি না করে রেলস্টেশনের কাছেই এক হোটেলে আস্তানা গাড়লাম সেই রাতের মত ,  তবে হোটেল রিসেপ্সনিস্টের কাছে থেকে জেনে নিতে ভুললাম না কিভাবে পরদিন প্রথম গন্তব্য বিশ্বের বিস্ময় রোমের কলোসিয়ামে পৌঁছাব যা আমাদের হোটেল থেকে পদব্রজে মাত্র মিনিট দশেকের পথ । 
পরদিন সূর্যিমামা গগনের কোনে উকি দেওয়ার পরপরই আমরা ম্যাপ হাতে চললাম কলোসিয়ামের পানে । এই গলি ,  সেই গলি ,  এই রাস্তা ,  সেই রাস্তা পার হয়ে অবশেষে এক মোড় ঘুরতেই নজরে আসল চিরচেনা কলোসিয়ামের বিশাল অবয়ব ,  ইতিহাস যেন থমকে গেছে এইখানে ।  

এই সাতসকালেও দেখি আমাদের আগে বেশ কিছু্ দর্শনার্থীর ভিড় ,  বিশাল লাইন হয়ে গেছে প্রায় ২০০০ বছর আগে নির্মিত তৎকালীন এই অ্যারেনা বা স্টেডিয়ামে ঢোকার জন্য ।  উল্লেখ্য ,  এইটাই পৃথিবীর সবচেয়ে বড় রোমান অ্যাম্ফিথিয়েটার ।  ৫০ , ০০০ মানুষের ধারনক্ষমতা সম্পন্ন এই অ্যারেনা মূলত ব্যবহৃত হত লোকসমাগম ,  রাজকীয় ভাষণ ,  নাটক আর বিনোদনের নানা আসরের জন্য ,  বিশেষ করে ইতিহাস কুখ্যাত গ্ল্যাডিয়েটর মল্লযুদ্ধের কারণে ।  বিশ্বের মধ্যযুগের সপ্তাশ্চর্যের অন্যতম এই রোমান স্থাপত্য আসলেই মনে অপার বিস্ময়ের উদ্রেক করে ,  আজ ২০০০ বছর পরেও রোদ - বৃষ্টি - ঝড়সহ প্রলয়ঙ্করী ভূমিকম্প আর পাথরচোরদের দৌরাত্ন উপেক্ষা করে কালের করাল গ্রাসের নানা সাক্ষী আপন শরীরে নিয়ে আমাদের সামনে তা গর্বভরে দাড়িয়ে থাকে অতীত ও আধুনিক যুগের মিলনকেন্দ্র হয়ে ।  অবশেষে ভিতরে ঢোকার সৌভাগ্য হয় আমাদের সেই বিস্ময়ের বিস্ময়ে ,  সারি সারি গ্যালারী ,  কুলীন আর সাধারণ জনগণের জন্য পৃথক বসার ব্যবস্থা আর সর্বময় ক্ষমতার অধিকারী সিজার আর সিনেটরদের জন্য আলাদা আলাদা বিলাসবহুল কক্ষ । 
অ্যারেনার কেন্দ্রস্থলে প্রায় গোলাকৃতির এক মাঠ থাকার কথা যেমনটা আমরা সাধারণত চলচ্চিত্রে আর চিত্রকর্মে দেখে থাকি কিন্তু সময়ের ভারে বিশ্বের সবচেয়ে বড় কলোসিয়ামটির পাটাতন ভেঙ্গে পড়েছে অনেক অনেক আগেই ,  সেই ভঙ্গুর পরিবর্তনযোগ্য পাটাতনেই মল্লযুদ্ধ হত গ্ল্যাডিয়েটর আর নানা বুনো পশুদের ,  সেই সাথে যুদ্ধ অনুযায়ী পট পরিবর্তন করা হত প্রায়শই ,  কখনো মরুভূমি ,  কখনো জঙ্গল ,  কখনো বা জলজগৎ ।  তবে পাটাতনটি ভেঙ্গে পড়ায় তার নিচের স্থাপত্যে আমাদের দৃষ্টি পড়ে অবধারিত ভাবেই ,  জানা যায় সেখানকার সারি সারি ক্ষুদে কামরাগুলো ব্যবহার হত পশুর খাঁচা ,  খাদ্যের গুদাম আর গ্ল্যাডিয়েটরদের বিশ্রামাগার ও শরীরচর্চার ক্ষেত্র হিসেবে । 

 আর গ্যালারীগুলো ঘুরে ঘুরে যেন সব এসে এক জায়গাতেই মিলিত হয়েছে ,  এই আশ্চর্যকর স্থাপত্য এমনভাবে তৈরি যেন মাঝের মাঠটাতে সৃষ্টি হওয়া প্রতিটি শব্দ সবচেয়ে উঁচুতে বসে থাকা দর্শকের কানে যেন নিখুঁত ভাবে পৌছায় !  প্রাচীন সেই সরু সরু অলি গলিতে মুগ্ধ হয়ে ঘুরতে থাকি আমরা ,  সূর্যের তেজালো রশ্মি এসে পড়েছে কলোসিয়েমের অর্ধেকে ,  অবাক হয়ে ভাবছি যে রোমানদের বলা হয় আধুনিক সভ্যতার জন্মদাতা ,  যারা বিশ্বকে এনে দিল প্রথমবারের মত গণতন্ত্রের স্বাদ ,  তারা কিভাবে পারত এই রক্তপাতময় বিনোদনকে উপভোগ করতে ?  একদল মানুষ যথেচ্ছ ভাবে লড়ে যাচ্ছে প্রাণের দায়ে ,  অথবা বুনো বাঘ ,  সিংহ হামলে হামলে খাচ্ছে ক্রীতদাস বা যুদ্ধবন্দীদের ,  এই অমানুষিক অচিন্ত্যনীয় ঘটনাগুলোও ছিল রোমানদের কাছে নিছকই বিনোদন । 

অবশেষে কয়েকঘণ্টা পরে একরকম জোর করেই কলোসিয়াম থেকে বের হয়ে আমরা রওনা দিলাম অন্য গন্তব্যের দিকে ।  অ্যারেনার মূল দরজার সামনেই দেখা হল একাধিক রোমান সৈন্যর সাথে ,  আসলে একদল শিল্পী যারা তৎকালীন রোমান সৈন্যদের পোশাক ও নকল অস্ত্রে সজ্জিত হয়ে টহল দিচ্ছে ,  পর্যটকদের মনোরঞ্জনের এক ফন্দি ,  অনেকেই সাগ্রহে ছবি তুলছে তাদের সাথে । 

কলোসিয়ামের অদূরেই বিশ্বখ্যাত ইতিহাসময় স্থাপত্য রোমান ফোরাম ,  প্রায় আড়াই হাজার বছর আগে যাত্রা শুরু করা সিজারের ভাষণ ও অন্যান্য রাষ্ট্রীয়কাজে ব্যবহৃত এই সুরম্য স্তম্ভ ও ভবনময় এলাকাটি কালের করাল গ্রাসে হারিয়েই যেতে বসেছিল ,  দুইশ বছর আগেও এর অধিকাংশ স্থান ছিল দশ ফুট মাটির নিচে !  ধন্যবাদ ইতালীয় প্রত্নতাত্ত্বিকদের ,  তাদের অপরিসীম চেষ্টা ও বিপুল অধ্যবসায়ের ফলেই আজ আমরা খানিকটা দেখতে পারছি অতীতের কোল খুঁড়ে বাহির করা এই ইতিহাসস্নাত স্থান ।  জানলাম জুলিয়াস সিজারের মৃত্যুর পরে রোমান সেনাপতি মার্ক অ্যান্টনী এইখানেই দাড়িয়ে রোমানদের উদ্দেশ্যে ভাষণ দিয়েছিলেন ।  কি অদ্ভুত অনুভুতি ,  রোমের সবখানেই ইতিহাসের এমন ছড়াছড়ি !  প্রতি নিঃশ্বাসে ,  প্রতি পদক্ষেপেই আপনি অনুসরণ করতে পারবেন তা । 


এরপরে যাত্রাপথে এসে দাড়ায় দিগন্ত আড়াল করে থমকে থাকা অতুলনীয় বিশালত্ব আর সৌন্দর্যের অধিকারী সফেদ মর্মর পাথরের ভবন ভিক্তর ইমানুয়েল মনুমেন্ট ।  ইতালির নানা রাজ্যকে সর্বপ্রথম এক পতাকার নিচে নিয়ে আসা অবিভিক্ত ইতালির প্রথম রাজা ভিক্তর ইমানুয়েলের স্মৃতির প্রতি শ্রদ্ধা জানিয়ে ২৩০ ফুট উচু ও ৪৪৩ ফুট দীর্ঘ উৎকৃষ্ট মার্বেল পাথরের এই ভবনটির নির্মাণ কাজ শেষ হয় ১৯৩৫ সালে ।  মূল সিংহদরজার সামনেই এক বেদীর উপরে প্রথম বিশ্বযুদ্ধে নিহত এক নাম না জানা সৈনিকের সমাধি ,  যা ইতালির স্বাধীনতা ও তা রক্ষার্থে প্রাণদানকারীদের প্রতীক ।  ভেতরে ঢোকার সুতীব্র ইচ্ছা থাকলেও দরজায় দর্শনার্থীদের ভিড় দেখে সেই আশায় গুড়ে বালি দিয়ে এগোলাম রোমের প্রাণদানকারী নদী টিবেরের দিকে । 

নদীপ্রধান দেশের মানুষ আমি ।  শৈশব ,  কৈশোর কেটেছে পদ্মাতীরের রাজশাহীতে ।  পদ্মা ,  মেঘনা ,  যমুনা ,  সুরমা ,  কর্ণফুলী ,  ব্রহ্মপুত্র ,  নাফ ,  ইছামতী ,  ধলেশ্বরী কত অসম্ভব সুন্দর নদীগুলো আমাদের চিরসবুজ পলিমাটির দেশটা তৈরি করেছে লক্ষ হাজার বছর ধরে ,  তাই কোন দেশে গেলেই সেখানকার স্থানীয় নদী দেখার জন্য মন আনচান করে ,  হয়ত সেই নদীর তীরে ইতস্তত পথ ভুলে বেড়ানো কোন শিশুকে দেখে রোমন্থন করি নিজের শৈশব ,  পৃথিবীর সব নদীর জেলেকেই মনে হয় অতি আপন পদ্মাপারের জেলে ।  সোজা কথাই বলি -  আমি নদী জমায় ।  বিভিন্ন চিত্রবিচিত্র নদী ,  তাদের বাঁক ,  লোকজন ,  জীবনযাত্রার সাথে একাত্নতা বোধ করি ।  এই মুহূর্তে জীবন নামের নদীর বাঁকে সামনে এসে উপস্থিত হয়েছে টিবের নামের এই ইতিহাসখ্যাত নদী ,  যা সঞ্জীবনী অমৃত সুধা দিয়ে প্রাণ সঞ্চালন করেছে রোমান সভ্যতায় ,  যাকে কেন্দ্র করে দুপাশে বিকশিত হয়েছে আধুনিক সভ্যতার আঁতুড়ঘর ।  সেই দিকেই চললাম টিবেরের প্রতি শ্রদ্ধা নিবেদনের জন্য । 
আল্পস পর্বতমালা থেকে যাত্রা শুরু করা ৪০৬ কিলোমিটার দীর্ঘ টিবের ভূমধ্যসাগরে মোহনায় বিলীন হবার আগ পর্যন্ত প্রায় আঠার হাজার বর্গকিলোমিটার ভূমি উর্বর করে চলেছে অনাদিকাল ধরে আপন স্বকীয়তায় ,  নিজস্ব ছন্দে কিন্তু তার প্রস্থ মাত্র কয়েকশ মিটার ,  স্থান বিশেষে আরো কম !  ইউরোপের নদী হিসেবে তা ঠিক থাকলেও পদ্মা ,  মেঘনা ,  যমুনার দেশের মানুষের কাছে তা কিছুটা শীর্ণকায় বলেই প্রতীয়মান হলেও টিবেরের ইতিহাসখ্যাত অতীতের কারণে মানবজাতির কাছে তার আবেদন থাকে আগের মতই অটুট ,  অম্লান ,  আবেদনময়ী । 

নদীর উপরে সারি সারি সেতু ,  প্রত্যেকটিতেই মর্মর পাথরের রেলিং আর সুদৃশ্য সব প্রমাণ আকারের ভাস্কর্যের ছড়াছড়ি ।  এমন এক সেতুর অন্যপারে দেখলাম দুই হাজার বছরের সমৃদ্ধময় অতীত নিয়ে সগর্বে দণ্ডায়মান ক্যাসল সেন্ট অ্যাঞ্জেলো ,  দুর্গাকৃতির এই ভবনটি ছিল এক সময়ের বিখ্যাত রোমান সম্রাট হাইড্রিয়ানের সমাধি ,  পরবর্তীতে তা ব্যবহার হয় দুর্গ ,  কারাগার ও পোপদের বিপদকালীন সময়ের আবাসস্থল হিসেবে ।  বর্তমানে সেখানে প্রতিরক্ষা জাদুঘরের অবস্থান । 

এমনই আরেক সারি সারি দেবদূতের ভাস্কর্য শোভিত সেতুর অন্য প্রান্তে চোখে পড়ল আকাশ ছোঁয়ার চেষ্টারত এক অবেলিস্ক স্তম্ভ ,  তারপর বিশালাকার এক গম্বুজ ও সুরম্যপ্রাসাদ ।  বুঝলাম চেয়ে আছি বিশ্বের সবচেয়ে ক্ষুদ্রতম দেশ ভ্যাটিকান সিটির পানে ,  রোম মহানগরীর মাঝেই যে এর অবস্থান ।  কিন্তু সে অন্য সময় দেখব এই চিন্তা করেই টিবেরের প্রতি নীরব শ্রদ্ধা জানিয়ে চললাম পিয়াজ্জা ন্যাভনার উদ্দেশ্যে । 
রোমের একমাথা থেকে আরেক মাথা পায়ে দলতে দলতে ক্ষিদে পেয়েছে বেশ ,  কাছে পিঠেই এক রেস্তরা দেখে ঢুকে পড়লাম পেটপূজোর আশায় ।  ইতালি ভোজনরসিকদের প্রিয় দেশ ,  রসনাতৃপ্তকারী রকমারি মজাদার খাবারের জন্ম ও বিস্তার এই দেশে ।  মুখে জল আনা পিজ্জা ,  পাস্তা ,  স্প্যাগেটি আর কত নাম বলব !  সেই সাথে আছে শত শত বর্ণ ,  গন্ধ ,  স্বাদের চীজ ।  মনপ্রাণ উদাস করা এক ধরনের স্প্যাগেটিই খেলাম ভূমধ্যসাগরের খাঁটি জলপাই তেল দিয়ে তারিয়ে তারিয়ে ।  সেই সাথে প্রচুর দুধ চিনি দেওয়া বিশেষ ধরনের কফি -  ক্যাফে দ্য লাত্তে ।  রেস্তরাটি অত্যন্ত সুরুচিপূর্ণ ভাবে সাজানো ,  আধুনিকতার সাথে নান্দনিকতার বহিঃপ্রকাশ ।  দেয়ালে দেয়ালে ঝুলছে বিশ্বনন্দিত ক্ল্যাসিক সব চলচ্চিত্রের কিছু আলোকচিত্র ,  সবই সাদা কালো ।  এর মাঝে আবার বিশেষভাবে সাজানো রোমে শুটিং করা সিনেমাগুলো যার মধ্যমণি হয়ে আছে প্রিয়মুখ অড্রে হেপবার্ন আর গ্রেগ্ররী পেক অভিনীত বিশ্বের অন্যতম শ্রেষ্ঠ রোমান্টিক সিনেমা রোমান হলিডে । 

এরপরের গন্তব্য পিয়াজ্জা ন্যাভনা ,  প্রাচীন কালে স্টেডিয়াম হিসেবে ব্যবহৃত এই চত্বরে তখন লাখো দর্শনার্থীর ভিড় ,  এর মাঝে নানা পণ্যের পসরা সাজিয়ে বসেছে হরেক জাতের দোকানীরা ,  এর মাঝে ভাল করে খুঁটিয়ে কিছু দেখা প্রায় অসম্ভব ,  তাই মূলত দেখা হল এই চত্বরের মূল আকর্ষণ বিখ্যাত রেনেসাঁ শিল্পী ভ্যাটিকানের বরপুত্র বার্নিনির চারনদীর ঝরনা ।  বাইবেলে বর্ণিত স্বর্গের চারদিকে প্রবাহিত চার নদীর প্রতীক হিসেবে পৃথিবীর চারটি মহাদেশের অন্যতম বিখ্যাত চার নদী দানিয়ূব ,  গঙ্গা ,  নীলনদ ও প্লেটের প্রতীকি ভাস্কর্য ।  মজার ব্যপার হচ্ছে এই অনন্যসাধারণ ঝরনাটি নির্মাণের সময় নীলনদের উৎস মানুষের অজানা ছিল তাই এর মাথাটি যেন বস্ত্রখণ্ড দিয়ে আবৃত ।   

ঝর্নাস্তম্ভের ঠিক মাঝখানে সগৌরবে শতাব্দীর পর শতাব্দী ধরে দাড়িয়ে আছে সুউচ্চ অবেলিস্ক স্তম্ভ ।  চার নদীর ঝর্না ছাড়াও এই চত্বরেই আছে একাধিক নয়নাভিরাম ঝর্না যার স্থপতিও বার্নিনি । 

 চারপাশে প্রাচীন সব আবাসস্থলের ছড়াছড়ি ।  কিন্তু এই ভিড় এড়িয়ে রওনা হলাম খোদ রোমের সবচেয়ে প্রাচীন পুরাকীর্তির দিকে ,  যার নাম প্যানথেওন ! 

২০০০ বছরের অধিক বয়সী এত চমৎকার ভাবে সংরক্ষিত ভবন রোমেও আর নেই ।  প্রাচীন রোমান দেব - দেবীদের আরাধনার জন্য স্থাপিত এই অসাধারণ এক গম্বুজবিশিষ্ট ভবনটি ৬০৯ সালে পরিণত হয় খ্রিস্ট ধর্মের গির্জাতে ,  এভাবেই তা রক্ষা পায় ধর্মান্ধদের হাতে ধ্বংস হবার পরিণতি থেকে ।  এ এক অদ্ভুত অদেখা ভুবন ,  মূল দরজা পার হতেই সময় যেন পিছিয়ে গেল হাজার হাজার বছর ,  সেই একেই আলোআঁধারময় সুপ্রাচীন ইতিহাস বাতাসে মিশে তৈরি করেছে এক আলেখ্য আবহ ।  ১৪২ ফিট পরিধি আর উচ্চতার সুবিশাল সেই গম্বুজের ঠিক কেন্দ্রস্থলে একটি মাত্র গোলাকৃতি ছিদ্র ,  যা সত্যিকার অর্থে সুবিশাল প্যানথেওনে সূর্যের আলো প্রবেশের একমাত্র পথ ,  আর সূর্যদেবের অবস্থান পরিবর্তনের সাথে সাথে সেই রশ্মি বিভিন্ন অংশে পড়ে তৈরি করে অপার্থিব সব রূপ ,  রেখা ,  রঙ । 

রেনেসাঁ যুগ থেকে প্যানথেওন ব্যবহৃত হত থাকে সমাধিস্থল হিসেবে ,  যার মধ্যে সবচেয়ে বিখ্যাত সমাধিটি ভুবনবিখ্যাত শিল্পী রাফায়েলের ।  উল্লেখ্য ,  তিনি ছিলেন সেই সময়ের অন্যতম সেরা স্থপতি নকশাবিদ ও বিশ্বের প্রথমদিককার একজন প্রত্নতত্ত্ববিদ ।  ১৫২০সালে মাত্র ৩৭ বছর বয়সেই এই ভুবনের মায়াত্যাগ  করেন মরণশীল ঈশ্বর রাফায়েল । 
প্যানথেওন বর্তমানে রোম মহানগরীর সবচেয়ে গভীর অংশে অবস্থান করছে ,  বলা হয় এর চারপাশে মাটির স্তর দেখলেই বোঝা যায় গত দুই হাজার বছরে কি পরিমাণ মাটি জমেছে এই অঞ্চলে ।  যে কারণে একসময় প্যানথেওন রোমের শীর্ষে অবস্থান করলেও আজ তা সী লেভেল থেকে মাত্র ৪৫ ফিট উঁচুতে অবস্থান করছে ,  অর্থাৎ রোমে বন্যা দেখা দিলে সবার আগে অস্তিত্ব নিয়ে হুমকির সম্মুখীন হবে বিশ্বসম্পদ প্যানথেওন ।  মনোমুগ্ধকর এই স্থাপত্য থেকে বেরোতেই দেখি সূর্য প্রায় পশ্চিমের কোলে ,  আরামদায়ক এক উষ্ণতা ছড়িয়ে পড়েছে চারপাশের বাতাসে আর আমরা ঊর্ধ্বশ্বাসে রওনা দিলাম সেদিনের শেষ গন্তব্যস্থল ত্রেভির ঝর্নার দিকে ।  বলা হয়ে থাকে ত্রেভি ঝর্না দেখে তাতে পয়সা নিক্ষেপ করে কোন আকাঙ্খা ব্যক্ত না করলে নাকি রোম ভ্রমণ কোন ভাবেই সম্পূর্ণ হয় না ! 

ঠিক সূর্যাস্তের মুহূর্তে আমার উপস্থিতি রোমের সবচেয়ে বড় ঝর্না ত্রেভির সামনে ,  ৮৫ ফিট দীর্ঘ আর ৬৫ ফিট প্রসস্থ ঝর্নাতে অসংখ্য মর্মর ভাস্কর্যের ছড়াছড়ি কিন্তু এর শাসনকর্তা ঠিক ঝর্নার দেয়ালের কেন্দ্রস্থলে দাড়িয়ে থাকা সাগর দেবতা নেপচুন ,  তার রথের উপরে বিশ্বশাসনের ভঙ্গিমায় । 

তিন রাস্তার মোড়ে অবস্থিত এই বিশাল ঝর্নাটির নির্মাণ কাজ প্রাক রেনেসাঁ যুগে শুরু হলেও তা শেষ হয় ১৭৬২ সালে ।  রোমে দর্শনার্থীরা সবাই - ই ত্রেভি ঝর্নার জলের কিনারে উল্টো হয়ে পয়সা ছুড়ে মারেন ,  এর অর্থ তারা আবার কোন না কোন সময়ে রোমে প্রত্যাবর্তন করবেন ।  এক সমীক্ষায় জানা গেছে এতে প্রতিদিন বাংলাদেশী টাকায় তিন লক্ষ টাকার উপরে পাওয়া যায় ,  যা রোমে দুঃস্থদের জন্য প্রতিষ্ঠিত একটি দাতব্য সংস্থায় যায় ।  চারিদিকে লাখো পর্যটকের ভিড় ,  সবাই চাইছে মুদ্রা ঝর্নার জলে নিক্ষেপ করে নিজের ভালবাসার রোমে বারংবার ফিরে আসা নিশ্চিত করতে ।  সূর্যাস্তের শেষ মুহূর্তে রোমের প্রতি ,  এর শিল্পের প্রতি ,  এর কারিগরির প্রতি ,  এর অধিবাসীদের প্রতি একবুক অব্যক্ত ভালবাসা নিয়ে আমিও ভিড়ে গেলাম সেই দলে ।  । 







লেনিন -  স্ট্যালিনের প্রথম আড্ডা





যদি বলি Vladimir Ilyich Ulyanov এবং Ioseb Besarionis dze Jugashviliর প্রথম সাক্ষাৎ কোথায় হয়েছিল তাহলে অধিকাংশই পড়ুয়াই ভুরু কুঁচকে বলে বসবেন -  ভর সন্ধ্যাবেলা এই খটোমটো নামগুলো না বললে হচ্ছে না !  কিন্তু এদের দুইজনকে নিয়ে আজ পর্যন্ত যত বই লেখা হয়েছে মানব ইতিহাসে তার জুড়ি মেলা ভার ।  আবার দুইজনেই লিখেছেনও অনেক ,  প্রথমজনতো দার্শনিকের মর্যাদা পেয়েছেন সারা বিশ্ব জুড়ে ।  তাদের পছন্দ করুন ,   অপছন্দ করুন ,  ঘৃণা করুন ,  বা সন্মান করুন ইতিহাসে তাদের ভূমিকা কেউ - ই এড়াতে পারবে না ।  
 কিন্তু যদি বলতাম লেনিন এবং স্ট্যালিনের প্রথম দেখা কোথায় হয়েছিল ?  তাহলেই সবাই বলতেন ,  ওহ তারা !  তা তেনাদের আসল নাম এমন লৌহবেষ্টনী দিয়ে ঘেরা নাকি  !  
অবাক ব্যাপার হচ্ছে লেনিন এবং স্ট্যালিনের প্রথম দেখা হয় ১৯০৫ সালের ছবির ঘরটিতে ,  যার অবস্থান বর্তমান ফিনল্যান্ডের তামপেরে শহরে ,  যা ছিল লেনিনের বাসস্থান  (  ফিনল্যান্ডে তিনি অনেক দিন আত্মগোপন করেছিলেন জারের রোষানলে  ,  এই বাসাতেও ছিলেন প্রায় ২ বছর )  ,  বর্তমানে লেনিন জাদুঘর ।  আজকের যাত্রা সেই দিকেই - 


১৯০৫ সালের ডিসেম্বরে বলশেভিকদের কনফারেন্স হয়েছিল তামপেরে শহরের এই ওয়ার্কার হলে ,  এবং কদিন পরেই ১৯০৬র ৭ জানুয়ারি লেনিনের সাথে ব্যক্তিগত ভাবে কথা বলেন তরুণ জর্জিয়ান নেতা স্ট্যালিন ,  ব্যক্তিগত জীবনে লেনিনের ব্যপক ভক্ত হওয়া সত্ত্বেও সেদিন লেনিনের ভোটে অংশগ্রহণের রাজনৈতিক কৌশলের সমালোচনাই করেছিলেন বলে জানা যায় ।  

 এইটি বিশ্বের দুর্লভতম জাদুঘরগুলোর একটি ,  কারণ সোভিয়েত রাশিয়ার ভাঙ্গনের পর লেনিন নিয়ে সমস্ত স্মৃতিমালা যেন চাপা পড়ে গিয়েছে এক নিমেষে ,  কিন্তু ফিনল্যান্ডের ক্ষুদে জাদুঘরটি টিকে গেছে ,  মূলত এই দেশের লোকদের আগ্রহের কারণেই ।  লেনিন বলেছিলেন  -  রুশ জাতিভুক্ত জনসাধারণ তথা শ্রমিক ও কৃষক অন্য কোন জাতিকে পীড়ন বা অত্যাচার করার কোনো ইচ্ছাই পোষণ করে না ।  রুশ দেশের সীমানার অন্তর্ভুক্ত অরুশ কোন জাতিকে জবরদস্তি করে বেঁধে রাখার কোন ইচ্ছাই রুশ জাতির নেই এবং কস্মিনকালেও করবে না ।  এর অর্থ হলো যে ,  বৃহত্তর রুশ জাতির পোল্যান্ড ,  ইউক্রেন ,  ফিনল্যান্ড ,  আর্মেনিয়া কিংবা অন্য কোন জাতিকে জবরদস্তি করে বেঁধে রাখবে না ।  বৃহত্তর রুশ জাতির অন্য সকল জাতিকে স্বেচ্ছায় এক মৈত্রীমূলক সংযুক্ত সংঘে যোগ দেওয়ার আহ্বান জানাচ্ছে । 

সেই প্রতিশ্রুতি মোতাবেক বলশেভিক বিপ্লব সফল হবার পরপরই ফিনল্যান্ড প্রতিনিধিদলের সাথে আলাপ করে তাদের স্বাধীনতার ব্যাপারে সম্মত হন ,  এই ব্যাপারে তার এক যুক্তি ছিল -  এই স্বাধীনতার ফলে ফিনল্যান্ডের ভিতরের পুঁজিবাদীরা আর সমাজতন্ত্রের ভয় দেখিয়ে সাধারণ ফিনিশ জনগণকে দূরে সরিয়ে রাখতে পারবে না সাম্যবাদের দুয়ার থেকে  । 
সেই আদর্শবাদী কমরেড লেনিন কে নিয়েই সুকান্ত ভট্টাচার্য লিখেছিলেন -   
লেনিন ভেঙেছে রুশে জনস্রোতে অন্যায়ের বাঁধ , 
অন্যায়ের মুখোমুখি লেনিন প্রথম প্রতিবাদ । 
আজকেও রাশিয়ার গ্রামে ও নগরে
হাজার লেনিন যুদ্ধ করে , 
মুক্তির সীমান্ত ঘিরে বিস্তীর্ণ প্রান্তরে । 
বিদ্যুৎ - ইশারা চোখে ,  আজকেও অযুত লেনিন
ক্রমশঃ সংক্ষিপ্ত করে বিশ্বব্যাপী প্রতীক্ষিত দিন ,  - 
বিপর্যস্ত ধনতন্ত্র ,  কন্ঠরুদ্ধ ,  বুকে আর্তনাদ;
 - আসে শত্রুজয়ের সংবাদ । 
সযত্ন মুখোশধারী ধনিকেরও বন্ধ আস্ফালন , 
কাঁপে হৃৎযন্ত্র তার ,  চোখে মুখে চিহ্নিত মরণ । 
বিপ্লব হয়েছে শুরু ,  পদানত জনতার ব্যগ্র গাত্রোত্থানে , 
দেশে দেশে বিস্ফোরণ অতর্কিতে অগ্নুৎপাত হানে । 
দিকে দিকে কোণে কোণে লেনিনের পদধ্বনি
আজো যায় শোনা
দলিত হাজার কন্ঠে বিপ্লবের আজো সম্বর্ধনা । 
পৃথিবীর প্রতি ঘরে ঘরে , 
লেনিন সমৃদ্ধ হয় সম্ভাবিত উর্বর জঠরে । 
আশ্চর্য উদ্দাম বেগে বিপ্লবের প্রত্যেক আকাশে
লেনিনের সূর্যদীপ্তি রক্তের তরঙ্গে ভেসে আসে;
ইতালী ,  জার্মান ,  জাপ ,  ইংল্যান্ড ,  আমেরিকা ,  চীন , 
যেখানে মুক্তির যুদ্ধ সেখানেই কমরেড লেনিন । 
অন্ধকার ভারতবর্ষঃ বুভুক্ষায় পথে মৃতদেহ - 
অনৈক্যের চোরাবালি; পরস্পর অযথা সন্দেহ;
দরজায় চিহ্নিত নিত্য শত্রুর উদ্ধত পদাঘাত , 
অদৃষ্ট ভর্ৎসনা - ক্লান্ত কাটে দিন ,  বিমর্ষ রাত
বিদেশী শৃঙ্খলে পিষ্ট ,  শ্বাস তার ক্রমাগত ক্ষীণ - 
এখানেও আয়োজন পূর্ণ করে নিঃশব্দে লেনিন । 
লেনিন ভেঙেছে বিশ্বে জনস্রোতে অন্যায়ের বাঁধ , 
অন্যায়ের মুখোমুখি লেনিন জানায় প্রতিবাদ । 
মৃত্যুর সমুদ্র শেষ; পালে লাগে উদ্দাম বাতাস
মুক্তির শ্যামল তীর চোখে পড়ে ,  আন্দোলিত ঘাস । 
লেনিন ভূমিষ্ট রক্তে ,  ক্লীবতার কাছে নেই ঋণ , 
বিপ্লব স্পন্দিত বুকে ,  মনে হয় আমিই লেনিন ।  । 

 কিন্তু আদপেই কী বাস্তব জীবনে লেনিন এবং তার রাজনীতি এতটাই মহান ছিল ?  
লেনিনের জীবিত অবস্থাতেই লাল বাহিনী হানা দিয়েছিল ক্ষুদের দেশ এস্তোনিয়াতে ,  মাত্রে ১ মিলিয়ন জনসংখ্যার দেশটি তারা দখল করে রেখেছিল ১৯৯১ পর্যন্ত ,  যে দীর্ঘ সময়ে তাদের মাতৃভাষায় জাতীয় সংগীত ছিল নিষিদ্ধ ,  শুনতে হয়েছে শুধু চাপিয়ে দেওয়া রুশ ভাষার জয়গান । 
পরবর্তীতে চেক প্রজাতন্ত্র ,  হাঙ্গেরি ,  ইউক্রেইন ,  মলদোভা কোথায় অস্ত্রের মুখে রুশ সাম্রাজ্যবাদকে সাম্যবাদের মুখোশে ঢেকে বিস্তারের চেষ্টা করে নি রুশী বাহিনী !  যেহেতু লেনিনের সময়েই এই অরাজকতার শুরু হয়েছিল তা হলে আমরা কি ধরে নিব -  যে মুখে মানুষের মুক্তি বুলি আউড়ানো সমাজতান্ত্রিক বিল্পবের ঝাণ্ডা উড়ানো এই নেতাও ছিলেন আর দশ জন রাজনীতিবিদের মতই ?  না হলে অন্য দেশ দখলে যায় কি করে তার সেনাবাহিনী ? 
 তার চেয়েও বড় কথা -  উনি বললেন ,  সবাইকে স্বেচ্ছায় যোগ দিতে ,  পরবর্তীতে যোগ না দেওয়ায় আক্রমণ চলল !  তার মানে কি  –  ভালোয় ভালোয় বলছি আমার সাথে থাক ,  আর না থাকলে মুণ্ডু উড়িয়ে দিব ? 

যে লেনিন মাঠে ক্রীড়ারত বালকদের দিকে চেয়ে বলেছিলেন এদের কারো কারো বাবাকে বিল্পবের বলি হতে হচ্ছে সময়ের দাবীতে ,  যাতে এই ছেলেদের ভবিষ্যৎ অনেক উজ্জলতর হয় ,  ভালো হয় !  আসলেই কি তাই ঘটেছিল ?  
লেনিন সম্পর্কে বর্তমানে প্রাপ্ত তথ্য দেখা যাচ্ছে তার ক্ষমতায় আরোহণের জন্য আপোষ করা ,  বিরোধীদের দমন করা ,  এবং অনেক সময় পৃথিবী থেকে চিরতরে সরিয়ে দেবার ক্ষেত্রে পিছিয়ে ছিলেন না তিনিও ।  যদিও সবই বিপ্লবের বলি বলে পাশ কাটিয়ে গেছেন সবসময়ই ।  

বিশাল ভবনের দুই কক্ষ মিলিয়ে ক্ষুদের জাদুঘরটি ,  দেয়াল জুড়ে লেলিনের জীবনের নানা সময়ের আলোকচিত্রের কপি ,  গুরুত্বপূর্ণ খবরের কাগজ ,  পোস্টার ,  লিফলেট ,  তার লেখা অযুত বইয়ের সংগ্রহ ।  আসলে এখানে ব্যক্তি লেলিন সম্পর্কে একটা ধারণা দেবার চেষ্টা করা হয়েছে ,  সেই সাথে দেখানো হয়েছে লেনিন  CULTকে ।  বিখ্যাত সেই ছবিটির দেখা মিলল যেখানে ছদ্মবেশী লেনিনকে দাড়ি ছাড়া অবস্থায় দেখা যাচ্ছে একজন 
শ্রমিকের বেশে , 


 এর সাহায্যেই ফিনল্যান্ডে পালিয়েছিলেন তিনি জারের রোষানল থেকে রক্ষা পেতে ,  ফিরেছিলেন আবার বিপ্লবের অগ্নিক্ষণে ।  তামপেরে থেকে ১৯০৭ সালে  সুইডেনে পালাতে বাধ্য হবার পর পরবর্তী ১০ বছরে লেনিন রাশান সাম্রাজ্যের কোথাও আসতে পারেন নি ,  অবশেষে জার্মানদের সাহায্যে ১৯১৭র বিশ্ব কাঁপানো বিপ্লবে ফেরেন রাশিয়াতে ,  যে স্টেশনে ফিরেছিলেন  ,  দিয়েছিলেন আগুনঝরা ভাষণ তার নাম ফিনল্যান্ড স্টেশন ! 

কাঁচের শোকেসে রাখা আছে লেনিন ও স্ট্যালিনের ডেথ মাস্ক ।   অবশ্যই নকল ছাঁচ ।  


স্ট্যালিনের দিকে তাকিয়ে অবাক লাগে ,  যে মানুষটি বিপ্লবের জন্য জীবনের ঝুঁকি নিয়েছিলেন অনেকবার ,  নিজের সাইবেরিয়ার নির্বাসিত হয়েছিলেন অগণিত বার সেই মানুষটির কী পরিবর্তন দেখা গেল নিরঙ্কুশ ক্ষমতা পাবার এবং তা ধরে রাখার জন্য ।  সাবেক সোভিয়েত ইউনিয়নের সকল দেশে এমনকি পিতৃভূমি জর্জিয়াতেও স্ট্যালিন এক অভিশপ্ত নাম ,  তার কারণে প্রত্যক্ষ এবং পরোক্ষ ভাবে প্রায় ৫ কোটি লোক মারা গিয়েছিল !  সরাসরি হত্যা থেকে শুরু করে সাইবেরিয়ায় নির্বাসন ,  কৃত্রিম ভাবে দুর্ভিক্ষ তৈরি এমন অনেক ভাবেই সামান্যতম বিরুদ্ধমত পোষণকারীদের শায়েস্তা করেছে স্ট্যালিন ও তার পাণ্ডারা ।  বিশেষ করে তার  Personality Cult এর চর্চা কিংবদন্তী হয়ে আছে এখনও ইতিহাসের কালো অধ্যায় হিসেবে ।  
ফিনল্যান্ডে স্ট্যালিনকে হিটলারের চেয়েও অনেক নিষ্ঠুর ,  খুনি ,  ঘৃণিত হিসেবে দেখা হয় ।    ( ১৯১৭ সালে ফিনল্যান্ড ছিল জারের সাম্রাজ্যের অধীনে একটি স্বায়ত্তশাসিত রাজ্য বা ষ্টেট ,  যাদের ছিল নিজস্ব সিনেট ,  মুদ্রা ।  বলশেভিক বিল্পবের ফলে তারা জারতন্ত্রের কবল থেকে মুক্তি পেয়ে নিজেদের স্বাধীনতা ঘোষণা করে এবং লেনিন নিজেও এটি অনুমোদন করেন ।  কিন্তু অন্য শীর্ষ নেতারা কেউই এই সিদ্ধান্ত উদারতার সাথে মেতে নিতে পারে নি ,  ফলে সবসময়ই তাদের শোষণমূলক মনোভাব জারি ছিল শিশুরাষ্ট্রটির বিরুদ্ধে ,  তাই কেবলমাত্র স্তালিন বাহিনীর কবল থেকে রক্ষা পাবার জন্য হিটলারের প্রতি সমর্থন ব্যক্ত করতে বাধ্য হন ২য় বিশ্বযুদ্ধের সময়কার ফিনিশ সরকার  (  বাঙ্গালী নেতা সুভাষ বসু যেমন ইংরেজদের শত্রু হিসেবে হিটলারের সাথে জোট বাঁধতে চেয়েছিলেন )  ,   ফলে বিশ্বযুদ্ধের পর রাশান সেনাবাহিনী ফিনল্যান্ডের ২য় বৃহত্তম শহর ভিপুরিসহ কারেলিয়ায় অঞ্চলের বিশাল এলাকা দখল করে নেয় যা আজ পর্যন্ত রাশিয়ার দখলেই আছে ।   )  
ইতিহাসকে নির্মোহ দৃষ্টিতে দেখতে চেষ্টা করি আমরা ,  যদিও তা খুব কঠিন কাজ ,  লেনিন ,  স্ট্যালিনের মত ইতিহাসের গুরুত্বপূর্ণ চরিত্রদের black or white ভাবে মাপা খুব কঠিন কাজ ,  স্তালিনের শত নৃশংস কাহিনী প্রচার পেলেও বলা হয় না তার জ্যেষ্ঠ পুত্র জ্যাকব নাৎসি বাহিনীর হাতে ধরা পড়লে কয়েকজন বন্দী নাৎসি অফিসারের মুক্তির বিনিময়ে তারা জ্যাকবকে মুক্তি দিতে রাজী হয় ,  কিন্তু  স্ট্যালিন এমন প্রস্তাবে রাজী না হওয়ায় তারা জ্যাকবকে হত্যা করে ।  

 ( ছবিতে দেখা যাচ্ছে নাৎসিদের হাতে বন্দী স্ট্যালিনের ছেলে জ্যাকবকে ,  লাল বৃত্ত দিয়ে চিহ্নিত ) 
আবার সোভিয়েত ইউনিয়ন বিশ্বের উপনিবেশ থেকে স্বাধীনতা লাভের যুদ্ধে নানা দেশের জন্মে প্রত্যক্ষ ভুমিকা রেখেছে ,  বাংলাদেশও তার ব্যতয় নয় ।  মানবতার ধব্জা ওড়ানো বর্তমানের ইংল্যান্ড - ফ্রান্স - স্পেন -  জার্মানি কোনদিন চায় নি আমরা স্বাধীনতার সূর্য দেখি ,  কিন্তু সোভিয়েতরা চেয়েছিল ,  সাহায্য করেছিল ।   
কবি পাবলো নেরুদা যেমন বলেছিলেন ,  আমরা ইতিহাসের অনেক কালো অধ্যায় জানতাম না ,  আমাদের চোখে স্ট্যালিন ছিলেন সেই নেতা যিনি হিটলারকে যুদ্ধে হারিয়েছিলেন ।  কথাটি শতভাগ সত্য ,  যে কারণে মানুষ আজ ভুলতে বসেছে যে ২য় বিশ্বযুদ্ধে ২ কোটি ৬০ লক্ষ রাশিয়ান সৈন্য নিহত হয়েছিল  ( যেখানে ব্রিটিশ সৈন্য মারা গিয়েছিল আধা মিলিয়ন ,  আমেরিকান সৈন্য আধা মিলিয়ন সেখানে রাশিয়ান সৈন্য ২৬ মিলিয়ন ,  অন্যদের চেয়ে ৫২ গুণ বেশী )   ,  কিন্তু আবার এটিও সত্য যে নাৎসিদের সাথে চুক্তি করার যে মাশুল স্ট্যালিনের লালফৌজকে দিতে হয়েছিলে অযাচিত আক্রমণের শিকার হয়ে তার অন্যতম কারণে ছিল স্ট্যালিনের হঠকারী সিদ্ধান্তের কারণে হাজার হাজার চৌকষ অফিসারকে ফাঁসিতে ঝোলানো অথবা নির্বাসনে পাঠানো !   
ছোট হলেও জাদুঘরটি বেশ পরিপাটি ,  লেলিনের পড়ালেখার টেবিল এমন ভাবে রাখে যেন মনে হচ্ছে খানিকক্ষণের জন্য কোথাও গেছেন তিনি ,  ড্রয়ার আধখোলা ,  বইয়ের পাতা ওল্টানো ,  কয়েকটা চিঠি পঠিত হবার অপেক্ষায় ।   নানা জায়গায় লেনিনের ভাস্কর্য ।  


বিশেষ জাদুঘরের এক কোণে যত্ন করে সংরক্ষিত ছবির সোফাটি চোখে পড়ল ।  হেলসিংকি বিশ্ব - বিদ্যালয় গ্রন্থাগারের স্লাভিক বিভাগের প্রধান ভ্লাদিমির স্মিরনভের কার্যালয়ে সোফাটি অবস্থান করত এককালে ,  বিশেষ মেকানিজমে সোফাটির হাতল দুটি নিচু করা যায় ।  স্মিরনভের কার্যালয়ে অবস্থানের সময় এই সোফাতেই রাত্রিযাপন করেছিলেন বিশ্বখ্যাত লেখক আলেক্সেই ম্যাক্সিমোভিটস পেসকভ ,  যিনি জীবনের সমস্ত তিক্ততা বুকে টেনে নেবার পর নিজেই নিজেই নামকরণ করেছিলেন ম্যাক্সিম গোর্কি  (  গোর্কি মানে তিক্ত )  ,  এবং এই সোফাতেই মাঝে মাঝে রাত্রিযাপন করতেন গোর্কির ভক্ত ,  বিপ্লবী ,  দার্শনিক কমরেড লেনিন । 

গোর্কির আত্মজীবনী আমার ছেলেবেলা কতদিন নিয়ে গেছে তুষারপ্রান্তরের দেশটাতে ,  তার ভাষার গুনে হারিয়ে গেছি পাভেল ভ্লাসভের সাথে রুশি কারখানার ধোঁয়া আর জীবন সংগ্রামে ।  তার রোজনামচা আমার বিশেষ বিশেষ প্রিয় ,  তারই স্মৃতি বিজড়িত সোফাটি দেখে কত ভাবনা খেলে গেল মনের মাঝারে ,  এইখানে হেলান দিয়েই কি গোর্কি আগুনের লেলিহান সম্মোহনকারী শিখা নিয়ে অসাধারণ রচনাটি করেছিলেন ?  কিংবা লিখেছিলেন পাথরে খোদাই করা ছোট গল্প ?  

স্ট্যালিনের আমন্ত্রণেই ইতালির নির্বাসিত জীবন থেকে রাশিয়ায় ফিরেছিলেন গোর্কি ,  তার রূপকথার গল্প  " A Girl and Death "  স্ট্যালিনকে পড়ে শোনাবার ঘটনাটি ক্যানভাসে অমর করে রেখেছেন ভিক্টর গোভোরোভ ।  

 অথচ জীবনের শেষ দিকে রাজনৈতিক কারণে হাউজ অ্যারেস্ট ছিলেন গোর্কি ,  ১৯৩৬ সালে তার মৃত্যুর পরে কফিন পরিবহণকারীদের মাঝে স্ট্যালিন স্বয়ং থাকলেও  গোর্কি মৃত্যুর পিছনে তার এবং অনুগতবাহিনী হাত ছিল বলে সন্দেহ করা হয় আজ পর্যন্ত !  !  !   ঢাকাতে কেনা এক ম্যাক্সিম গোর্কি টি - শার্টেও পেয়েছিলাম সেই তথ্য !  

জাদুঘরে একটি ছোট্ট দোকানও আছে ,  সেখানে নানা পোস্টার ,  লিফলেটের কপির সাথে সাথে লেনিনের স্মৃতিসম্বলিত কিছু কিনতে পারবেন চাইলে ।  সেখানে কর্মরত ফিনিশ - রাশিয়ান মহিলার সাথে কথা হল জাদুঘরটির জনপ্রিয়তা ,  বিদেশী অতিথি ,  ইতিহাস নিয়ে ।   বেশ প্রশংসা করলেন আমাদের কিউবা ভ্রমণের অভিজ্ঞতার ,  বললেন সমাজতান্ত্রিক রাষ্ট্রব্যবস্থার অংশ হতে চান তিনি ,  বয়স হয়েছে অনেক ,  কিছুটা নিশ্চিন্ত জীবন চান এই সায়াহ্নে ,  আধুনিক বিশ্বের তীব্র প্রতিযোগিতামূলক জীবন তার পছন্দ নয় ।  কিন্তু যখন জানতে চাইলাম স্ট্যালিনের সময়কার চরম আতঙ্কময় মোসাহেবি জীবনের প্রতি ফিরতে চান ,  তখন আবার বেশ রাগ ঝাড়লেন সেই সময়ের নেতার উদ্দেশ্যে । 
বেশ কিছুটা মিশ্র প্রতিক্রিয়া নিয়েই বাহির হলাম লেনিন জাদুঘর থেকে ,  তবে মনে মনে জানি যেহেতু শেষ পর্যন্ত মানবজাতির ইতিহাস কেবল মানুষের জন্যই ,  তাই মানুষের অধিকার পায়ে দলে আদতেই কোন বিপ্লব ,  আদর্শ টিকে থাকে না ,  থাকতে পারে না ।  
 (  পোষ্ট লেখার সময় দেখি জাদুঘরে তোলা সব ছবি অজানা কারণে ডিলিট হয়ে গেছে  !   এই পোস্টের কেবল দুইটি ছবি আমার তোলা ,  বাকী সবই নেট থেকে সংগৃহীত ) 






রাশিয়ার দিনলিপি ,  একটি চমৎকার স্মৃতিকথায় কিছু উপেক্ষিত সত্য




২০১১ সালে শুদ্ধস্বর থেকে প্রকাশিত হয়  সৈয়দ নাজমুদ্দীন হাশেমের রাশিয়ার দিনলিপি ,  নানা খবরের কাগজে বইটির ভূয়সী প্রশংসা শুনে সেটি ফিনল্যান্ডে আনাবার ব্যবস্থা করি অন্যান্য আরও কিছু বইয়ের সাথে অনেক কাঠ - খড় পুড়িয়ে ।  এক কথায় বলতে গেলে বইটি বেশ ভিন্ন ধরনের ,  তৎকালীন সোভিয়েত রাশিয়া নিয়ে এমন ঝরঝরে স্বাদু গদ্যের বর্ণনা রীতিমত বিরল ,  সেইসাথে আছে আর্মেনিয়া ,  জর্জিয়া ইত্যাদি অনেক দূরদেশের আখ্যান এবং বিশাল ভূখণ্ডটির রকমারি খাদ্য সম্ভারের জিভে জল আনা রসঘন বর্ণনা ।  
শ্রদ্ধেয় দ্বিজেন শর্মা বইটির ভূমিকা লিখেছেন ,  সেখানে একাধিক উল্লেখ করেছেন সমাজতন্ত্রের প্রতি ,  মানুষের অধিকারের প্রতি লেখক নাজমুদ্দীন হাশেমের দৃঢ় বিশ্বাসের কথা ,  যে বিশ্বাসে বলীয়ান হয়েই তিনি সোভিয়েত সমাজে অবস্থান করে ছিলেন দুটি বছর ,  লিখেছেন এই তথ্যপূর্ণ  ৫টি প্রবন্ধ যার সংকলন রাশিয়ার দিনলিপি ।   
চমৎকার স্মৃতিকথাটির অল্প কয়েক জায়গায় আমার ব্যক্তিগত ভাবে মনে হয়েছে কিছু তথ্য উপেক্ষিত থেকে গেছে ,  অনেক দেশের শোষণের কাহিনী উঠে আসেনি ,  যেগুলো লেখার প্রয়োজনে উল্লেখ করা যেত ,  সেই সাথে কয়েকজন ঐতিহাসিক সোভিয়েত চরিত্র আঁকার সময় লেখক পুরোপুরি নিরপেক্ষ থাকতে পেরেছেন কি না সেই ভূমিকাটিও প্রশ্নবিদ্ধ ।  সেই ধারণা থেকেই লেখাটি আসল - 
প্রথমেই অনিন্দ্য সুন্দর নগরী সেইন্ট পিটার্সবার্গ  (  তৎকালীন লেলিনগ্রাদ )  ভ্রমণের আলাপচারিতায় লেখক তুলে ধরেছেন হিটলারের নাৎসি বাহিনীর লেলিনগ্রাদ আক্রমণের কথা ,  তার ভাষায় ১৯৪১ সালের ২২ জুন  স্তালিনের গলায়  শহরের মোড়ে মোড়ে লাউড স্পিকারে সবাই শুনল হিটলারের কাপুরুষোচিত অতর্কিত আক্রমণের কথা ।   এখানে বলতে বাধ্য হচ্ছি লেখক গোটা বইটিতে  একবার উল্লেখ করেন নি যে   হিটলারের নাৎসি বাহিনী এবং রাশান লাল ফৌজের মাঝে গোপন আঁতাতে সাক্ষরিত করেছিল পরস্পরকে আক্রমণ না করার নির্লজ্জ চুক্তি যাতে নিজ নিজ সরকারের প্রতিনিধিত্ব করেছিল মলোটভ এবং রিবেনট্রপ । 
 ১৯৩৯ সালে তারা আক্রমণ করে বসল পোল্যান্ডকে ।   এখানে হিটলারের চেয়ে স্তালিনকে আমি অনেক বেশী দোষী বলে মনে করছি ,  কারণ হিটলার একজন ফ্যাসিবাদী ,  উম্মাদ ,  চরম নিষ্ঠুর স্বৈরশাসক ,  নির্বাচনের মাধ্যমে ক্ষমতায় আসলেও গণতান্ত্রিকতা জিনিসটা ছিল না তার মধ্যে কোন ভাবেই ,  জোর যার মুল্লুক তার নীতিতে দমন - পীড়ন চালিয়েছে সবার উপরে ,  অন্য স্বাধীন সার্বভৌম রাষ্ট্রের উপরে হামলা তারমত উম্মাদ করতেও পারে ,  কিন্তু স্তালিন কেন !  সে তো মেহনতী মানুষের অধিকার আদায়ের রাষ্ট্রসমূহের জোট  সোভিয়েত ইউনিয়নের  কর্ণধার ,  সাম্যবাদের ঝাণ্ডা উড়ানো লাল বাহিনী এই কাজ করল কি করে  !   (  এই প্রসঙ্গে বাংলাদেশের স্বাধীনতা যুদ্ধে চীনের অংশগ্রহণ নিয়ে যে গুজব চলছিল সেই কথা মনে পড়ল ,  অনেকেই সেই সময়ের স্মৃতিচারণ করেছেন এইভাবে যে আমেরিকা বেনিয়ার দেশ তারা আমাদের বিরুদ্ধে যেতেই পারে ,  কিন্তু যে চীন মানুষের অধিকারের কথা বলে তারা কি করে এই ন্যায্য লড়াইয়ে আমাদের বিরুদ্ধে সেনা পাঠাবে )  ।  
 সেই সাথে বইয়ের একাধিক জায়গায় প্রসঙ্গক্রমে  একদা সোভিয়েত ইউনিয়নের কর্ণধার নিকিতা ক্রুশ্চেভের কথা এসেছে বিশেষ করে তার সমাধিপ্রাঙ্গণে লেখক বেশ সন্মান নিয়েই ক্রুশ্চেভের কথা স্মরণে এনেছেন এবং বেশ ঘৃণা ভরেই উল্লেখ করেছেন পরবর্তী রাষ্ট্রপ্রধান ব্রেজনেভের কথা ।  এই ভুলটা অধিকাংশ মানুষই করে সোভিয়েত ইউনিয়নের ইতিহাস লিখতে গিয়ে ,  সমস্ত দমন পীড়ণের জন্য স্তালিনকে দায়ী করে ক্রুশ্চেভকে বরমাল্য দেওয়া হয় সেই বিভীষিকাময় যুগের অবসান ঘটানোর জন্য ।   কিন্তু সবাই - ই ভুলে যান স্তালিনের পরপরই পার্টিতে ছিল ক্রুশ্চেভের অবস্থান ,  সে নিশ্চিত ভাবেই অজস্র অন্যায় -  খুন -  নির্বাসন সম্পর্কে জানত এবং প্রত্যক্ষ বা পরোক্ষ মদদ দিত ।   ৩০ বছর রাষ্ট্র প্রধান ছিল স্তালিন ,  একা কি সব করত সে ?  কখনোই না ,  তার অনুগততে ভরে ছিল মন্ত্রণালয় এবং দেশ ।  
এই প্রসঙ্গে রাশিয়ার দুটি কৌতুক ব্যাপক প্রচলিত - 
১ )  স্তালিন মারা যাবার সময় ক্রুশ্চেভের হাতে দুটি চিরকুট দিয়ে বলল -  কোন সময় রাষ্ট্র পরিচালনা করা অসম্ভব হয়ে দাঁড়ালে একটা চিরকুট খুলে দেখ ,  এতে উপায় বাতলানো আছে !   এমন পরিস্থিতির সৃষ্টি হওয়ায় ক্রুশ্চেভ ১ম চিরকুট খুলে দেখল তাতে লেখা -  রাষ্ট্রের সমস্ত দুরবস্থার জন্য তুমি আমাকে দায়ী করে যথেচ্ছ গালিগালাজ দিয়ে কথা বলা শুরু কর  !  ক্রুশ্চেভ তাই শুরু করল ,  বেশ কিছু বছর ভালই গেল ,  এরপর আবার ব্যপক সমস্যা দেখা দিলে সেই শরণাপন্ন হল ২য় এবং শেষ চিরকুটটির ,  সেটাই লেখা -  এখন তোমার সময় এসেছে এমন ২টি চিরকুট তৈরি করে বিদায় নেবার !  
২ )   সেনাবাহিনীর সভাতে সকল দুষ্কর্মের জন্য স্তালিনকে দায়ী করে আগুনঝরা ভাষণ দিচ্ছিল ক্রুশ্চেভ ,  পিছনের সাড়ী থেকে কেউ বলে উঠল -  আপনি তো স্তালিনের সাথে ছিলেন সবসময় ,  তখন কেন প্রতিবাদ করেন নি ?  জবাবে তেড়ে ফুঁড়ে উঠে ক্রুশ্চেভ বলল -  কে করল এই প্রশ্ন ?  
কোন উত্তর নেই !  পিনপতন নীরবতার মাঝে মুচকি হেসে ক্রুশ্চেভ বলে উঠল -  এখন বুঝেছ তো কেন কিছু বলি নি  ! 
যাক গে কৌতুক ,  কৌতুকই  !  তবে কিনা দুষ্ট লোকে বলে থাকে কৌতুক রস নাকি বাস্তব অবস্থার পরিপ্রেক্ষিতেই রচনা করা হয় ,  যাক সে কথা ,  সবার কথায় কান দেবেন না ।  
 সোভিয়েত রাশিয়ার পতনের অন্যতম কারণ ছিল তাদের শীর্ষনেতারা ,  লেলিনের পরবর্তী কোন নেতাই আদর্শের সাথে তার উপরে অর্পিত মহান দায়িত্ব পালন করতে সক্ষম ছিল না ,  বরং ক্ষমতা কুক্ষিগত রাখার জন্য অবিরাম চেষ্টা চালিয়ে গেছে ।  এবং অদ্ভুত পাবেই সবাই তাদের পূর্ববর্তী নেতাদের একতরফা দোষারোপ করে গেছে রাষ্ট্রের বেহাল অবস্থার জন্য ।  মিখাইল গর্বাচেভ যে সাম্যবাদে আদৌ বিশ্বাসী ছিল না তা সে ক্ষমতা গ্রহণের পরপরই পরিষ্কার হয়ে যায় ,  তাহলে কি আমরা ধরে নিব ক্ষমতা হাতে পাবার জন্য সে এতদিন অভিনয় করে ঝুড়ি ঝুড়ি মিথ্যা বলে গদিতে বসার পথ পরিষ্কার রাখছিল !  যে কাজটি তা আগের সব নেতাই করে গেছে ।   (  বর্তমানে দেশটি দখল করে রেখেছে কেজিবির সাবেক এজেন্ট ভ্লাদিমির পুতিন আর তার সাঙ্গ - পাঙ্গরা ।  প্রহসনের নির্বাচন ,  প্রতিদন্ধীদের জেলে পোরা ,  বিরুদ্ধচারণকারীদের গুম খুন ,  সংবাদপত্রের টুটি চেপে ধরে পুতিন ক্ষমতাশালী হবার সাথে সাথে হয়ে উঠেছে বিশ্বের সবচেয়ে ধনী ব্যক্তিদের একজন ) 
এখন মনোনিবেশ করা যাক সোভিয়েত বিপ্লবের সন্ধিক্ষণে ,   যেখানে ভ্লাদিমির লেনিন সুস্পষ্ট ভাবে বললেন -  রুশ জাতিভুক্ত জনসাধারণ তথা শ্রমিক ও কৃষক অন্য কোন জাতিকে পীড়ন বা অত্যাচার করার কোনো ইচ্ছাই পোষণ করে না ।  রুশ দেশের সীমানার অন্তর্ভুক্ত অরুশ কোন জাতিকে জবরদস্তি করে বেঁধে রাখার কোন ইচ্ছাই রুশ জাতির নেই এবং কস্মিনকালেও করবে না ।  এর অর্থ হলো যে ,  বৃহত্তর রুশ জাতির পোল্যান্ড ,  ইউক্রেন ,  ফিনল্যান্ড ,  আর্মেনিয়া কিংবা অন্য কোন জাতিকে জবরদস্তি করে বেঁধে রাখবে না ।  বৃহত্তর রুশ জাতির অন্য সকল জাতিকে স্বেচ্ছায় এক মৈত্রইমূলক সংযুক্ত সংঘে যোগ দেওয়ার আহ্বান জানাচ্ছে ।  
কিন্তু আদপেই কি না ঘটেছিল -  লেনিনের জীবিত অবস্থাতেই লাল বাহিনী হানা দিয়েছিল ক্ষুদের দেশ এস্তোনিয়াতে ,  মাত্রে ১ মিলিয়ন জনসংখ্যার দেশটি তারা দখল করে রেখেছিল ১৯৯১ পর্যন্ত ,  যে দীর্ঘ সময়ে তাদের মাতৃভাষায় জাতীয় সংগীত ছিল নিষিদ্ধ ,  শুনতে হয়েছে শুধু চাপিয়ে দেওয়া রুশ ভাষার জয়গান ।  
পরবর্তীতে চেক প্রজাতন্ত্র ,  হাঙ্গেরি ,  ইউক্রেইন ,  মলদোভা কোথায় অস্ত্রের মুখে রুশ সাম্রাজ্যবাদকে সাম্যবাদের মুখোশে ঢেকে বিস্তারের চেষ্টা করে নি রুশী বাহিনী ! 
 যেহেতু লেনিনের সময়েই এই অরাজকতার শুরু হয়েছিল তা হলে আমরা কি ধরে নিব -  যে মুখে মানুষের মুক্তি বুলি আউড়ানো সমাজতান্ত্রিক বিল্পবের ঝাণ্ডা উড়ানো এই নেতাও ছিলেন আর দশ জন রাজনীতিবিদের মতই ?  না হলে অন্য দেশ দখলে যায় কি করে তার সেনাবাহিনী ?  তার চেয়েও বড় কথা -  উনি বললেন ,  সবাইকে স্বেচ্ছায় যোগ দিতে ,  পরবর্তীতে যোগ না দেওয়ায় আক্রমণ চলল !  তার মানে কি  –  ভালোয় ভালোয় বলছি আমার সাথে থাক ,  আর না থাকলে মুণ্ডু উড়িয়ে দিব ? 
প্রতিরোধের নগরী স্তালিনগ্রাদ প্রবন্ধটির শুরুতেই লেখক বলেছেন -  স্তালিনগ্রাদ ।  কি জাদু সেই নামে !   
আসলেই কি জাদু ?  লেনিনের মৃত্যুর পরে ব্যপক ঘুঁটি চেলে ,  প্রতিদ্বন্দ্বীদের নৃশংস ভাবে হত্যা করে ক্ষমতায় আসা স্তালিন তার নামে প্রাচীন এই ভলগোগ্রাদ শহরের নাম পাল্টে আত্মম্ভরিতায় নিজের নামে রাখল ।  পরবর্তীতে তার সাবেক বন্ধু বর্তমানের শত্রু হিটলার যখন সকল চুক্তি মূত্র বিসর্জন করে ভাসিয়ে রাশিয়া আক্রমণ করে বসল তার অন্যতম নির্দেশ ছিল স্তালিনগ্রাদকে মাটির সাথে মিশিয়ে ফেল ,  ঐ শহরের নামে সাথে স্তালিনের নাম আছে ,  তার দর্পচূর্ণ করার জন্য এর চেয়ে ভাল আর কি হতে পারে ! 
সেই সাথে রণনীতিও ছিল গুরুত্বপূর্ণ ,  যাতে বিপুল সংখ্যক রাশান সৈন্য এখানে মজুত থাকতে বাধ্য হয় ,  ফলে অন্য অনেক এলাকা হয়ত কব্জা করতে সুবিধে হবে ।  যদিও বাস্তবে বিপুল লোকক্ষয়ের স্বীকার হয় দুইপক্ষই এবং স্তালিনগ্রাদ কবজা করতে ব্যর্থ হয় নাৎসিরা ।  
এরপরে ক্ষুদে দেশ আর্মেনিয়া নিয়ে লেখক এক চমৎকার স্মৃতিচারণ করেছেন এবং আমাদের তার সাথে নিয়ে গিয়েছেন মস্কোতে ,  সেখানের নানা ইতিহাস বর্ণনার এক ফাঁকে আবার উল্লেখ করেছেন ফিনল্যান্ডের স্বাধীনতা প্রাপ্তির বিষয়টি ,  দীর্ঘ ৮০০ বছর সুইডেনের রাজা এবং রাশিয়ান জারের শাসন অধিষ্ঠিত ছিল সীমান্তবর্তী এই দেশটিতে পালাক্রমে ।  ১৯১৭ সালে তারা ছিল জারের সাম্রাজ্যের অধীনে একটি স্বায়ত্তশাসিত রাজ্য বা ষ্টেট ,  যাদের ছিল নিজস্ব সিনেট ,  মুদ্রা ।  বলশেভিক বিল্পবের ফলে তারা জারতন্ত্রের কবল থেকে মুক্তি পেয়ে নিজেদের স্বাধীনতা ঘোষণা করে এবং লেনিন নিজেও এটি অনুমোদন করেন । 
  (  উল্লেখ্য ,  লেনিন অনেকগুলো বছর ফিনল্যান্ডের নানা শহরে আত্মগোপন করেছিলেন ,  লেনিন ও স্তালিনের প্রথম সাক্ষাৎও হয়েছিল ফিনল্যান্ডের তামপেরে শহরে তার নিবাসে ,  যা বর্তমানে লেনিন জাদুঘরে রূপান্তরিত )   কিন্তু অন্য শীর্ষ নেতারা কেউই এই সিদ্ধান্ত উদারতার সাথে মেতে নিতে পারে নি ,  ফলে সবসময়ই তাদের শোষণমূলক মনোভাব জারি ছিল শিশুরাষ্ট্রটির বিরুদ্ধে ,  তাই কেবলমাত্র  স্তালিন বাহিনীর কবল থেকে রক্ষা পাবার জন্য হিটলারের প্রতি সমর্থন ব্যক্ত করতে বাধ্য হন ২য় বিশ্বযুদ্ধের সময়কার ফিনিশ সরকার  (  বাঙ্গালী নেতা সুভাষ বসু যেমন ইংরেজদের শত্রু হিসেবে হিটলারের সাথে জোট বাঁধতে চেয়েছিলেন )  । 
 ফলে বিশ্বযুদ্ধের পর রাশান সেনাবাহিনী ফিনল্যান্ডের ২য় বৃহত্তম শহর ভিপুরিসহ  কারেলিয়ায় অঞ্চলের বিশাল এলাকা দখল করে নেয় যা আজ পর্যন্ত রাশিয়ার দখলেই আছে ।  লেখক ইতিহাসের এই অংশটুকু উল্লেখ করলেই তা যুক্তিযুক্ত হত ।   সেই সাথে লেনিন কি আদর্শগত কারণে এই স্বাধীনতা অনুমোদন করেছিলেন নাকি কৌশলগত কারণে সেটিরও উল্লেখ পাওয়া দুষ্কর ।  
কেবলমাত্র স্তালিনের বিরুদ্ধাচারন করলেই ইতিহাসের দায় শোধ হয়ে যায় না ,   যার তিন দশকের শাসনমলে চার কোটি মানুষকে  প্রত্যক্ষ বা পরোক্ষ ভাবে হত্যা করা হয়েছে (  ধারণা করা হয় সাহিত্যিক মাক্সিম গোর্কিও ছিল তার ক্রোধের বলি )  ,  সেই স্তালিনের অনুগতরাই কিন্তু তার সাথে সবকাজে উৎসাহ জুগিয়েছে ,  তারাই পরবর্তীতে দেশ চালিয়েছে ,  তারাও কি এমন দমন - পীড়ন অব্যাহত রাখে নি ।  
 লেখক পশ্চিমা মিডিয়াকে দোষারোপ করেছেন বলশেভিক বিপ্লবকে যথাযথ কভারেজ না দেওয়ায় ,  কথাটি শতভাগ সত্য ,  যে কারণে মানুষ আজ ভুলতে বসেছে যে ২য় বিশ্বযুদ্ধে  ২ কোটি ৬০ লক্ষ রাশিয়ান সৈন্য নিহত হয়েছিল  ( যেখানে ব্রিটিশ সৈন্য মারা গিয়েছিল আধা মিলিয়ন ,  আমেরিকান সৈন্য আধা মিলিয়ন সেখানে রাশিয়ান সৈন্য ২৬ মিলিয়ন ,  অন্যদের চেয়ে ৫২ গুণ বেশী )   । 
 স্তালিনের শত নৃশংস কাহিনী প্রচার পেলেও বলা হয় না তার জ্যেষ্ঠ পুত্র জ্যাকব নাৎসি বাহিনীর হাতে ধরা পড়লে কয়েকজন বন্দী নাৎসি অফিসারের মুক্তির বিনিময়ে তারা জ্যাকবকে মুক্তি দিতে রাজী হয় ,  কিন্তু স্তালিন এমন প্রস্তাবে রাজী না হওয়ায় তারা জ্যাকবকে হত্যা করে ।  কবি পাবলো নেরুদা যেমন বলেছিলেন ,  আমরা ইতিহাসের অনেক কালো অধ্যায় জানতাম না ,  আমাদের চোখে স্তালিন ছিলেন সেই নেতা যিনি হিটলারকে যুদ্ধে হারিয়েছিলেন ।  
কিন্তু লেখক এটিও উল্লেখ করেন নাই যে তৎকালীন সোভিয়েত ইউনিয়নের কি রকম একপেশে সংবাদ পরিবেশন করা হত ,  বাঁক স্বাধীনতা ছিল না কারো ,  এবং তাদের প্রেসেও কোন সময়ই পশ্চিমা বিশ্বের ভালো কোন খবর ছাপা হয় নি ,  আর স্তালিনের সময়তো ছবি পর্যন্ত বিকৃত করে ,   অপছন্দনীয় চরিত্রদের মুছে ফেলে  (  লেনিনের ভাষণ দেবার ছবিতে ট্রটস্কিকে মুছে ফেলা হয়েছিল )  ছাপানো একটা রেওয়াজ ছিল  ।  
সেই সাথে ১৯৮৪ এবং অ্যানিমেল ফার্মে লেখক জর্জ অরওয়েলকে খানিকটা  ব্যঙ্গ করেই নাজমুদ্দীন হাশেম লিখেছেন ,  সোভিয়েত বিদ্বেষী অরওয়েলের মতে সোভিয়েত সমাজ ব্যবস্থায়  সবাই সমান ,  তবে কেউ কেউ অন্যদের চেয়ে বেশী সমান ।   অরওয়েল কি খুব ভুল বলেছিলেন ?  যে সোভিয়েত ইউনিয়নের সকলের সমান অধিকার থাকার  কথা সে দেশটি ভেঙ্গে পড়ার পরপরই দেখা গেল সেখানে কিছু মানুষের হাতে এসে গেছে জারের ঐশ্বর্য ,  তারা পরিণত হয়েছে বিশ্বের সেরা ধনীতে এবং তারাই ছিল তথাকথিত কম্যুনিস্ট দলের  হর্তাকর্তা  (  পুতিনও তাদেরই একজন )  ,  কি করে হল এমনটি ?   অন্য সকল দেশে হোক ,  কিন্তু সমাজতন্ত্রে বিশ্বাসী দেশে  এটা কেন হবে ?  
বইটির শেষ প্রবন্ধটির নাম সোভিয়েত খাদ্যসম্ভার ,  নামেই বুঝতে পারছেন বিশাল দেশটির রকমারি খাবার এবং তাদের প্রস্ততপ্রণালী উল্লেখ করেছেন এখানে লেখক ,  ভোজনরসিকদের জন্য অধ্যায়টি অবশ্য পাঠ্য ।  
 শ্রদ্ধেয় দ্বিজেন শর্মা ভূমিকায় লিখেছেন -  নির্দ্বিধায় বলা যায় ,  সোভিয়েত দেশ সম্পর্কে  বাংলায় অদ্যাবধি প্রকাশিত গ্রন্থাবলীর মধ্যে এটি সর্বশ্রেষ্ঠ এবং সেটি আদর্শিক বিষয়টি সত্ত্বেও ।  
পরিশেষে বলি ,  বইটিতে উপরে উল্লেখিত তথ্যগুলোর সমাগম ঘটলে হয়ত আমরা ,  পাঠকেরা ,  সেই ইতিহাসকে আরো নিরপেক্ষ দৃষ্টিকোণ থেকে যাচাই করতে পারতাম ।    
 (  লেখাটি মুহিত হাসান দিগন্তর জন্য ,  সে তাড়া না দিলে দূর ভবিষ্যতেও এটি বাস্তবে রূপ নিত না ) 






দিয়েগোময় ব্যোকা ,  রঙিন স্যানতেলমো এবং ইকথিয়ান্ডরের নিবাস




নাস্তার টেবিলে তুমুল হট্টগোল ,  কাড়াকাড়ি চলছে আচ্ছাসে ,  কিন্তু পরিবেশিত একঘেয়ে খাবার বা জুসের গ্লাস নিয়ে নয় ,  বুয়েন্স আইরেসের ম্যাপ নিয়ে !  হ্যাঁ ,  একেবারে পিচ্চিকাল থেকে শুনে আসা ফুটবলের স্বর্গখ্যাত আর্জেন্টিনায় থিতু হয়েছি দিন কতকের জন্য  ,  এই অল্প কদিনে প্লেট নদী আর নয়নাভিরাম মহানগরী ছাড়া আর কিছু দেখার সময় হবে বলে মনে হচ্ছে না ।  তার মধ্যে আবার এখনই ঠিক করে ফেলতে হবে কোথায় কোথায় যাওয়া যায় !  সামনের দেয়ালে বিশাল বিজ্ঞাপন -  মুফতে ট্যাঙ্গো নাচের প্রশিক্ষণ দেওয়া হয় সপ্তাহে কয়েকদিন ,  আর্জেন্টিনা  (  আসল উচ্চারণ হবে আর্হেন্তিনা )  বাঙ্গালীর কাছে ফুটবল আর ভোজনরসিকদের কাছে বিশ্বের সেরা গরুর স্টেকের জন্য যতই পরিচিত হোক না কেন বিশ্ব সাংস্কৃতিক মঞ্চে আর রোমান্টিক জনগণের কাছে কিন্তু তার পরিচয় ট্যাঙ্গো নাচের দেশ বলেই ,  দাঁত দিতে আলতো করে অপূর্ব কায়দায় কাঁটাসহ গোলাপ অবলীলায় ধরে সঙ্গিনীর মদির চাহনির এবং চপল পায়ের তালে তাল মিলিয়ে সেই অসাধারণ নৃত্য মনে মনে করে নি এমন মানুষ দুষ্কর ।  

কিন্তু ছকে মিলল না ,  সেই দিন নাচের তালিম মিলবে না হোস্টেলে ,  তাই বাধ্য ছেলের মত ঝাঁকের কৈ ঝাকে মিশে চললাম বাকী সবার সাথেই পদব্রজে এই শহরের বিখ্যাত দুই মহল্লা দর্শনে ,  গাইড হিসেবে থাকছে ব্রাজিলের তরুণী মিয়াসুকা  (  নামটাই জাপানিজ ,  বাকী সব ব্রাজিলিয়ান !  )  ,  তার জন্যেও মনে হয় আগেও বেশ কবার এই ট্যুর করা কিছু ছোকরা খামোখায় যোগ দিল  সঙ্গলাভের আশায় ।   অবশ্য ডেল সুর হোস্টেলে গত তিন মাস ধরে আস্তানা গাড়া ফরাসী তরুণ মিকা এবং লুই চোখ টিপে বলল ,  খামোখা এই রোদে হাঁটাহাঁটির দরকার নেই ,  আমাদের সাথেই আরামে বসে থাক ,  তোমাকে বুয়েন্স আইরেসের  সমস্ত সুখ আমরা এনে দিচ্ছি  (  ঠারে ঠারে বুঝলাম তারা গাঁজার বিশাল ভক্ত ,  কল্কিকে টান দিয়ে তারা ত্রিভুবন দেখে ফেলে সোফায় বসেই )  ,  রক্ষা কর বাবা ,  এই জিনিসে অভিজ্ঞতা বাকীই থাকল না হয় ,  আর এই দূর দেশে এসে গঞ্জিকার চেয়েও অনেক আকর্ষণীয় উপায় নিশ্চয়ই আছে সময় কাটাবার !  
 দলে বলে এক হয়ে সবাই মিসুয়াকার তোলা ঢেউ অনুসরণ করে চলা শুরু হয় দ্বিপ্রহরে ,  প্রথমেই গন্তব্য স্যানতেলমো মহল্লা ,  সেখানে নাকি বেশ কিছু প্রাচীন রঙচঙে ঘরবাড়ি আছে আদি ইমিগ্র্যান্টদের ,  সেগুলো দেখে যাওয়া হবে পুরনো জাহাজঘাটার পাশে বিখ্যাত ব্যোকা পাড়ায় ।   


 সঙ্গী দুই মেক্সিকান হুয়ান ভিদাল এবং ইয়াইয়াস সেরণা খানিক হেঁটেই রায় দিল বুয়েন্স আইরেস একেবারে মেক্সিকো সিটির হুবহু জমজ ভাই ,  কেবল এখানের সুন্দরী ললনারাই পার্থক্যটুকু গড়ে দিচ্ছে ,  সেই সাথে বলতেই হবে পোশাক এবং সানগ্লাসের দিকে থেকে এই দেশের তাবৎ রমণীকুল অত্যন্ত স্টাইলিশ !  

 না না ,  দাঁত বের করে মুমিন দমনের দরকার নেই ,  বলতে চাইছি অধিকাংশের পোশাক যে যৌনউদ্দীপক তা নয় কিন্তু দারুণ রকমের ফ্যাশন সচেতন ।  এমনকি বৃদ্ধারাও তাদের পোশাকের সাথে যে চমৎকার টুপিটি পড়ে আছেন বা হাতে ধরা কারুকার্যময় লাঠিটি তা দেখে এদের সুক্ষ সৌন্দর্যবোধের বিশাল ভক্ত বনে গেলাম কয়েক মিনিটেই ।  ইদানীং খবরের কাগজে প্রায়ই দেখি অমুক শহর ,  তমুক শহরের উদাহরণ টেনে -  নারী নির্যাতন বৃদ্ধির জন্য নাকি তাদের সংক্ষিপ্ত পোশাকই বেশী দায়ী ,  যারা এইসব কথা লেখে তাদের গালে ঠ্যাঁটায়ে গোটা কতক পেল্লাই চড় দিয়ে ল্যাতিনের এই শহরগুলোতে  (  বিশেষ করে হাভানাতে )  পাঠিয়ে শিক্ষা দেওয়া উচিত -  নারী নির্যাতন অনেক কমে যাবে যদি সমাজের নারী - পুরুষের মাঝে সম্পর্কের স্বাভাবিকতা থাকে ,  পরস্পরের প্রতি সন্মান জন্ম নেওয়ার শিক্ষার আলোকে তারা আলোকিত হয় এবং সর্বোপরি দোষী ব্যক্তি যদি শাস্তি পেয়ে থাকে ।   এইসব বোধ না থাকলে সৌদি আরব ,  ভ্যাটিকান সিটি আর আফগানিস্তানের নাগরিকদের মত উপরে উপরে কাপড়ের বস্তা পরে থাকলেও নিচে নারী ও শিশু নির্যাতন চলতেই থাকবে ,  যেমনটা ঐ দেশগুলোতে চলছে ।  
  যদিও ল্যাতিন আমেরিকায় সপ্তাহ দুয়েক আগে পা দেবার পর থেকেই শুনে এসেছি আর্জেন্টাইনদের দুর্নাম ,  তারা নাকি জাতি হিসেবে মারাত্নক অহংকারী !  কারণ ,  আর কিছুই নয় ল্যাতিন আমেরিকার বাকী সব দেশের সাথে তুলনা করলে আর্জেন্টিনা আসলেই শ্বেতাঙ্গ অভিবাসীদের হাতে গড়ে ওঠা একটা দেশ ,  এখানে ঘাঁটি গেড়েছিল মূলত স্প্যানিশ ,  ইংরেজ এবং জার্মান অভিবাসীরা ।  আর অন্য সব দেশে যেমন স্থানীয় রেড ইন্ডিয়ান এবং এক সময়ের দাস হিসেবে আগত কৃষ্ণাঙ্গদের সাথে শ্বেতাঙ্গ অভিবাসীরা  একসাথে জাতি এবং রাষ্ট্র গঠন করেছে কিন্তু আর্জেন্টিনা চলেছে শ্বেতাঙ্গদের নিয়েই  (  তাদের ফুটবল দলের দিকে তাকালেই ব্যাপারটি এক লহমায় পরিষ্কার হয়ে যাবে ,  আশেপাশের সব দেশে যেখানে সব বর্ণের খেলোয়াড় ,  আর্জেন্টিনায় কেবল শ্বেতাঙ্গ )  ,  সেটি আপাতত আলোচ্য বিষয় নয় ,   কথা হচ্ছে এই উপনিবেশিক মানসিকতার কারণে  দেশটির অনেকেই তাদের জাতিকে ল্যাতিনে বাকী জাতিদের তুলনায় সুপিরিয়র রেস বলে মনে করে ,  যার প্রকাশ পাওয়া যায় তাদের আচরণে ,  কথাবার্তায় ।  এবং এই কারণেই ল্যাতিনের বাকী দেশগুলোতে আর্জেন্টিনাকে খানিকটা হেয় করেই দেখা হয় ।  যদিও ব্যক্তিগত অভিজ্ঞতা থেকে বলতেই হবে আর্জেন্টিনার অধিকাংশ মানুষই দিলখোলা ,  আমুদে ,  বন্ধুত্বপরায়ণ ,  দু চারটে খিটখিটে মেজাজওয়ালা গর্দভ ছাড়া এমন ফালতু জাত্যাভিমান কারো নেই ।   দেখে ভাল লাগল  কানে কুমন্ত্রণা দেয়া মেক্সিকান বন্ধুরাই যখন আপন করে নিল আমার আর্জেন্টিনার বন্ধুদের ,  ভাষা একটা কারণ তো বটেই ,  কিন্তু তারচেয়েই শক্তিশালী কারণ মনের মিল !  সেই সাথে অবাক হয়ে দেখলাম হাজার হাজার ব্রাজিলিয়ান পর্যটক এইখানে ,   (  অনেকেই রীতিমত বাস করছে সংসার পেতে )  ,  আর পরে ব্রাজিলেও  দেখেছি হাজার হাজার আর্জেন্টিনার ভ্রমণপিপাসু !  দেশের ফুটবলের লড়াই দেখে ধারণা হয়ে ছিল এই দুই প্রতিবেশী দেশের নাগরিকরা পারত পক্ষে অন্য দেশের ছায়া মাড়ায় না ,  কিন্তু সেটি ছিল বিশাল ভুল ধারণা ,  বাস্তবে তারা পরস্পরের খুবই ভাল বন্ধু ,  আমাদের দেশের ব্রাজিল - আর্জেন্টিনার ফুটবল সমর্থকদের মত সাপেনেউলে সম্পর্ক নয় তাদের ! 
যাক সে কথা ,  রাস্তায় ফিরে আসি ,  স্যানতেলমোর বাড়ীর দেয়ালগুলো নানা চিত্রবিচিত্র নক্সায় ঢাকা ,  নির্বাচনের আগে যেমন হয় অনেকটা  তেমনই রঙে  রাঙানো চারিদিক ,  তবে কারো নাম নয় ,  আসলেই মডার্ন আর্ট উঁকি দিচ্ছে প্রতি রাস্তার কোন না কোন দেয়ালে ।   

এর মাঝে এক বিশেষ বাড়ীর সামনে দাড়িয়ে জ্ঞান লাভ হল ,  সেই কয়েকশ বছর আগে শহর গড়ে ওঠার সময়ে খুবই ক্ষুদে পরিসরে এমন কিছু বাড়ী নির্মাণ করা হয়েছিল সীমিত আয়ের অভিবাসীদের জন্য ,  সর্বোচ্চ দুই কামরার ,  তাতেই চলত দস্তুরমত সংসার !  পরে অবশ্য বাড়ীগুলো দেয়াল ভেঙ্গে আয়তন কিছুটা বাড়াতেই হয়েছিল ,  ছবিতে ভালমত খেয়াল করলেই বুঝতে পারবেন বর্ধিত অংশের অবস্থান ।  

এক মোড়ের বেঞ্চিতে দেখা হল ছয় বছরের মিষ্টি মেয়ে মানবাধিকারের পক্ষে সোচ্চার কণ্ঠ মাফালদার সাথে ,  আর্জেন্টিনার কার্টুনিস্ট ক্যিনোর  আঁকা এই কার্টুন চরিতের মত জনপ্রিয়তা মনে হয় ল্যাতিনের আর কোন চরিত্র আজ পর্যন্ত পায় নি ।  

দেশের খবরের কাগজের সবসময় পরে এসেছি বুয়েন্স আয়ার্স ,  কাজেই মুখ দিয়ে প্রথমে চট করে বুয়েন্স আইরেস আসছিল না ,  ফাজিল ইয়াইয়াস তাই উপায় বাতলাল ,  বুয়েনোস তারদেস  (  স্প্যানিশে শুভ সন্ধ্যা )  মনে কর ,  তাহলে বুয়েনোস আইরেস মনে আসবে !  এর পরে অবশ্য আর সমস্যা হয় নি ।  ঘুরে ঘুরে দেখা হল বেশ কিছু প্রাচীন ঐতিহ্যবাহী অ্যান্টিক মার্কেট যেখানে ধূসর হয়ে যাওয়া পুথি থেকে শুরু করে কলের গান সবই মেলে ।  তারই এক পাশে বসেছে তাজা সব্জির পসরা ,  অন্যদিক থেকে ভেসে আসছে ধূমায়িত কফির গন্ধ । 



 উপনিবেশিক আমলের কিছু প্রাচীন ভবন পরিণত করা হয়েছে জাদুঘরে আর আর্ট গ্যালারীতে ,  সেই জায়গাগুলোতে গেলে সেই প্রাচীন দিনগুলির স্মৃতিকথা বইয়ের পাতা থেকে ধীরে ধীরে যেন পেখম মেলে চোখের সামনে ,  মনে হল এই ভাঙ্গা জানালার গরাদ ধরেই দাঁড়িয়েছিল লাজুক কোন স্প্যানিশ রমণী যে কিনা একই সাথে ছিল দুর্বার প্রেমিকা ,  হয়ত রাস্তার অপর পারেই গীটার হাতে দাড়িয়ে তার মনোযোগ আকর্ষণের চেষ্টা চালিয়ে যেত কোন শ্রমিক তরুণ ,  এই সোঁদা গন্ধ ভরা আঙ্গিনায় নোনা ধরা দেয়াল কত অযুত মানুষের স্মৃতির সাক্ষী !   


এমন জায়গায় গেলে খুব ভাবতে ইচ্ছে করে সেই সময়ের কথা ,  কত কি বলার আছে হয়ত আমাদের কাছে সেই হারিয়ে যাওয়া মানুষগুলোর ।  হয়ত এমন রোদেলা দিনে আনন্দের ঢল বয়ে যেত এখানের বাসিন্দাদের মনে ,  হয়ত বা যুদ্ধ কেড়ে মলিন করে দিয়েছিল তাদের বসতি স্থাপনের আনন্দ ,  কে বলতে পারে সেই গুমরে থাকা ইতিহাসের ঝরে যাওয়া পাতার কথা ।  

 এর পরপরই  বাসে চেপে  বন্দরএলাকার  ব্যোকাতে নামা হল ,  অবাক করা ভাবে আর্জেন্টিনার এই এলাকাটির নামই সবার আগে জেনেছি জীবনে ,  কারণ দিয়োগো ম্যারাডোনার উত্থান ঘটেছিল এই মহল্লারই বিখ্যাত ফুটবল ক্লাব ব্যোকা জুনিয়র্সে খেলে !   তাই আজকেও সেখানে পা দিয়ে প্রথমেই সেই গন্তব্য ঠিক করা হল ব্যোকা ক্লাবের স্টেডিয়াম ,  যা কয়েক ব্লক দূরেই ।  গাইড যদিও পইপই করে বলে দিল ,  পকেটমার আর ছিনতাইকারীতে ভরে আছে সব জায়গা ,  কখনো যেন একা না থাকি আর খুব দরকার না হলে ক্যামেরা ব্যাগ থেকে বাহির না করি !   লোকের ভিড়ে গিজগিজ করছে পুরো এলাকা ,  নানা পণ্যের দোকানের বিশেষ করে খাবারের দোকানের অভাবে নেই ,  তারই ফাঁকে ফাঁকে চলছে ট্যাঙ্গো নাচের প্রদর্শনী ,  ছন্দবদ্ধ প্রতিটি পদক্ষেপ ।  

বেশ রমরমা অবস্থা !  আসলে বুয়েন্স আইরেসকে অনেক অনেক দশক ধরেই ল্যাতিন আমেরিকার সুন্দরতম নগরী হিসেবে ধরা হত ,  এর আবেদন নিউইয়র্ক ,  আমস্টারডাম ,  প্যারিসের চেয়ে কম ছিল না কিন্তু ক্রমাগত অর্থনৈতিক সংকটে পড়ে জৌলুস হারিয়ে ফেলেছিল এই তিলোত্তমা নগরী ,  সেই সাথে ছিল সেনাশাসনের অন্ধকার যুগের কুফল ,  তবে আশার  কথা রাজধানীসহ দেশটি কক্ষপথে ঘুরে দাঁড়িয়েছে গত কয়েক বছরে ,  আস্তে আস্তে ফিরে আসছে সুস্থির সময় এবং পর্যটকদের ঢল ।  


ব্যোকার এমন কোন রাস্তা নেই যেখানের দেয়ালে আঁকা দিয়োগের ছবি নজরে আসবে না ,  এমন কোন রেস্তোরাঁ নেই যেখানে দিয়েগো কোন না কোন ভাবে উপস্থিত নেই ।  কারণটা খুব স্বাভাবিক ,  গোটা দেশকেই নতুন ভাবে বিশ্বের দরবারে উপস্থাপন করেছিলেন ফুটবল ঈশ্বর ।  তার কারণেই তো বিশ্বের অন্যপ্রান্তের বাংলা নামের দেশের কোটি কোটি জনগণের মনে দোলা দিয়ে যায় আর্জেন্টিনা নামটি ।  


কিছুক্ষণ ইতিউতি করবার পর ক্যাঁটক্যাঁটে হলদে রঙের সেই বিখ্যাত স্টেডিয়াম চোখে পড়ল ,  আসলে সেই রাস্তার সমস্ত বাড়ীই যেন হলুদ রঙে ডোবানো ,  

আর স্টেডিয়ামের সামনে আছে এখানের খেলোয়াড়দের পায়ের ছাপাঙ্কিত ফুটপাত ,  একদল তরুণ ফুটবলারের জটলা দেখে নিশ্চয়ই দিয়েগোর পায়ের ছাপা ভেবে যেয়ে দেখি সেটি মার্টিন প্যালেরমো ইতিহাসের অংশ !  পরে অবশ্য দিয়েগোর নাম খচিত তারার সন্ধানও মিলেছিল ।  

 রাস্তার অন্যধারের দোকানের সামনে দিয়েগো এবং প্যালেরমোর মোমের মূর্তি বসানো ,  সাথে ছবি তুললে নাকি ৫ পেসো  করে দিতে হবে !   

এটা আবার কি ধরনের মামদোবাজি ,  রোদে জ্বলা মূর্তির সাথে ছবি তুলতে কিসের টাকা ?   এমন ব্যবসায়ী চিন্তাভাবনাকে খুব একচোট গালিগালাজ করে স্টেডিয়ামের যে অংশে  ব্যোকা জুনিয়র্স ক্লাবের জাদুঘর আছে সেখানেই অল্প কিছুক্ষণ থেকে দিয়োগের ভাস্কর্যের সামনে আর কিছু না পেয়ে নিজের ব্যাগকেই বিশ্বকাপের মত তুলে ধরে সেই মুহূর্ত ফ্রেমবন্দী করে ফিরে চললাম ঘুর পথে ,  হাতে সময় ছিল মাত্র এক ঘণ্টা ,  তার পরপরই গাইড আসতা লা ভিস্তা বেবি বলে হাওয়া হয়ে যাবে ,  পৌঁছাতে হবে পূর্ব নির্ধারিত জায়গায় তার আগেই !  




ফেরার পথে এক জায়গায় বেশ কিছু রঙিন টিনের ঘরদোর চোখে পড়ল ,  জায়গাটি ইউনেস্কোর ওয়ার্ল্ড হেরিটেজ সাইটের অন্তর্ভুক্ত ,  মানে সমগ্র বন্দর এলাকা !  আর এই ভবনগুলো ছিল অভিবাসীদের তৈরি । 


 কেমন একটা চনমনে ভাব ,  সামনের রঙিন ক্যাফের দোতালায় দিয়েগোর ভাস্কর্য ,  যে কেউ চাইলে সেখানে ছবি তুলতে যেতে পারে ,  স্থানটি খুবই জনপ্রিয় ঘুরতে আসা জনগোষ্ঠীর কাছে ।  

এক দোকানে আর্জেন্টিনার সবচেয়ে বিখ্যাত পানীয় ম্যাতে চা পরিবেশনের চমৎকার সব পাত্র বিক্রি হতে দেখলাম ।  

তবে সবচেয়ে বেশী বিজনেস আইটেম হিসেবে লক্ষ্য করলাম একদা স্বদেশে নিষিদ্ধ বিপ্লবী চে গ্যেভারা ,  ফুটবলার দিয়েগোর পাশাপাশি সাবেক ফার্স্ট লেডি ইসাবেল পেরণকে ,  দেশের মানুষ যাকে এভিটা বলে ডাকে ।  

হাতে সময় আছে মিনিট পাঁচেক ,  বাস এসে ভোঁ দিবে ,  তার আগেই দেখা করতে হবে শৈশবের বন্ধুর সাথে ,  দৌড়ে রাস্তা পার হয়ে  পুরনো বন্দরের রেলিং ঘেঁষে দাড়িয়ে দুইবার তার নাম ধরে হাঁক ছাড়লাম ,  সেখানের লোকজন দেখি কেমন চোখে চমকে তাকাল ,  কারো কারো মুখ মৃদু হাসি !  যে যা ইচ্ছে মনে করুক ,  বন্ধু তো আমার ,  তাকে ডাকার দায় তো আমারই !  আবার হাক দিলাম । 

 প্রিয় বন্ধুর সাথে পরিচয় প্রায় দুই দশকের কিন্তু মুখোমুখি কথা হয় নি কখনোই ,  কেবলই মনে মনে ।  ছবিতে যে ঘোলা জলের সাথে অপরিষ্কার বন্দর এলাকা দেখছেন তা আর্জেন্টিনার রাজধানী বুয়েন্স আয়ার্সের পুরনো বন্দর ।  রিও দে লা প্লাতা বা প্লেট নদীর তীরে ।  এখানেই হারিয়ে ছিল বন্ধু আমার ,  শুনেছি মাঝে মাঝে গভীর সমুদ্রের কোল থেকে উঠে আসে গুরুগম্ভীর শঙ্খধ্বনির মত আওয়াজ ,  সেই আমার বন্ধুর বেঁচে থাকার চিহ্ন ,  অস্তিত্বের প্রমাণ ।  কিন্তু সেই আওয়াজ সবার কানে পৌছাই না ,  সবাই পায় না ,  পায় অপছন্দীয় ,  টিউলিপ ,  তিথীডোর ,  নজরুল ইসলাম ,  সুহান  রেজওয়ান ,  অম্লান মোস্তাকিম ,  তারেক অণু ,  অদিতি কবিরসহ কোটি কোটি মানুষ ,  যারা আমার বন্ধুর বন্ধু ।  তার নামটি ধরে শেষ বারের মত ডাকলাম সেই ঘোলা জলের দিকে তাকিয়ে -  ইকথিয়ান্ডর  !  ইকথিয়ান্ডর  !  
কিন্তু সমুদ্র তার রহস্য ফাঁস করে না । 
 (  আর্জেন্টিনার একটা ছবি ব্লগ করেছিলাম বেশ আগে ,  এই লিঙ্কে পাবেন সেই ছবিগুলো ,  
এই লেখাটি টিউলিপের জন্য ,  যখন বুয়েন্স আইরেস  প্রায় ভাজা ভাজা করে রবি ঠাকুরের নামে রাখা রাস্তাটির ছবি তুলে নেটে দিলাম ,  সেই মুহূর্তেও ঐ ছবি ভুলে সে প্রশ্ন করেছিল ,  ইকথিয়ান্ডর  যেখানে ভেসে বেড়াত সেই জায়গায় ছবি কোথায় !   ) 






ইউরি গাগারিনের পৃথিবী দর্শন




পাইয়েখালি আমার জানা প্রথম রুশ শব্দ যার অর্থ চলো যাই !  মহাশূন্যে প্রথম গমনকারী মানুষ রুশ দেশের মানুষ ইউরি গাগারিন রকেটে চেপে এই শব্দটি চিৎকার করে বলেছিলেন ।  ইউরি গাগারিন  একজন মহানায়ক ,  ইতিহাসের এক অনন্য মুহূর্তের একমাত্র সাক্ষী ।  আজ পর্যন্ত পৃথিবী নামের নীল গ্রহে কয়েকশ কোটি মানুষ বাস করেছে ,  তাদের মধ্যে গাগারিনই  প্রথম দেখেছিলেন শূন্য থেকে পৃথিবীকে দেখতে কেমন লাগে ,   কতটা ভয়াল সুন্দর শূন্যে ভাসমান আমাদের নীল বাড়ী ।  এই মানুষটিকে নিয়ে ব্যপক আগ্রহ সবার সারা বিশ্ব জুড়েই ,  নিঃসন্দেহে তার এই অর্জনের পিছনে হাজার মানুষের প্রত্যক্ষ এবং কোটি মানুষের পরোক্ষ অবদান ছিল তারপরও ইতিহাসের বিশেষ মুহূর্তে অবস্থানের কারণে গাগারিন হয়ে উঠেছেন অমর একজন মানুষ ।  তাকে নিয়ে তথ্যচিত্র পরিচালক Jamie Doran এবং লেখক Piers Bizonyর STARMAN ,  The Truth behind the Legend of Yuri Gagarin বইটা ব্যপক আগ্রহ নিয়ে পড়লাম গত ২ দিন ধরে ,  সেটারই একটা আলোচনা লিখেও ফেললাম ঝটপট ।   

১৯৩৪র ৯ মার্চ মস্কো থেকে ১৬০ কিলোমিটার পশ্চিমের এক ছোট গ্রাম ক্লুসিনো  (  Klushino )  ইউরির জন্ম ,  বাবা অ্যালেক্সি পেশাগত ভাবে ছিলেন যৌথখামারের একজন কাঠমিস্ত্রী এবং মা আন্না দুগ্ধখামারে কাজ করতেন ।   সাধারণ সেই কৃষক পরিবারের জীবন আরও কোটি কোটি রাশানের জীবনের মতই চিরতরে পরিবর্তিত হয়ে যায় ১৯৪১ সালে যখন ৩০০০ কিলোমিটার সীমান্ত জুড়ে হিটলারের নাৎসি বাহিনীর কামানের গর্জনে ।  ছোট্ট ইউরি যুদ্ধের মাঝে বেড়ে উঠতে থাকেন উৎকণ্ঠা এবং জীবনের কালো দিককে সাথী করে ।  এর মাঝে রাস্তায় বোতল ভেঙ্গে কাঁচের টুকরো ফেলে জার্মান হানাদার বাহিনীর গাড়ীর চাকা ফুটো করার বানোয়াট অভিযোগে বিকৃতরুচির অধিকারী আলবার্ট নামের এক সৈন্য  ( যাকে গ্রামের বাচ্চার শয়তান বলে ডাকত )  ইউরির পিঠাপিঠি ছোট ভাই  বরিসকে চকলেট দেবার ছলে মাটিতে চকলেট ফেলে দেয় ,  বরিস চকলেট নেবার চেষ্টা করলে বুট দিয়ে তার নিস্পাপ ক্ষুদে আঙ্গুলগুলো থেঁতলে দিয়ে সেই শয়তান তাকে  টেনে হিঁচড়ে নিয়ে যেয়ে এক আপেল গাছের ডালে নিজের স্কার্ফ দিয়ে ফাঁসি দেবার জন্য ঝুলিয়ে রেখে চলে যায় শিশুটিকে মৃত্যুর মুখে ফেলে ।  তার আগে সে ঝুলন্ত বরিসের কিছু ছবিও তোলে ক্যামেরা দিয়ে ,  এরপর গুলী করার জন্য পিস্তল হাতে নিলেও তার দলনেতার আদেশে ফিরে যায় গুলী না করেই ।  তৎক্ষণাৎ ইউরির বাবা - মা যেয়ে সেই ফাঁস থেকে বরিসকে উদ্ধার করেন ।  এই ঘটনা এক অমোচনীয় কালো দাগ ফেলে ইউরির মনে ।   

যুদ্ধের মাঝে গাগারিন পরিবার তাদের চার সন্তানের মাঝে  (  ভ্যালেন্তিন ,  জয়া ,  ইউরি ,  বরিস  )  বড় দুইজনকে চিরতরে হারিয়েই ছিলেন বলে ভেবেছিলেন শেষের একবছর ,  অবশেষে ১৯৪৫র শেষের দিকে ভ্যালেন্তিন এবং জয়া ফিরে আসে পরিবারের কাছে জীবন্ত অবস্থায় ।   জীবন এগিয়ে চলে আপান গতিতে ,  ইউরি এবং বরিস জীবনের প্রথম পড়া শুরু করে রাশান সৈন্যদের ফেলে যাওয়া সামরিক ম্যানুয়াল থেকে ।  
ইউরির স্কুলজীবন নিয়ে তার শিক্ষিকা  ইয়েলেনা স্মৃতিচারণ করে বলেছিলেন ইউরি মাঝে সততা ছিল খুব বেশী পরিমাণে ,  যে কোন দুষ্টুমি করার পরে স্বীকার করে বলতেন -  এটা আমি করেছি ,  আর করব না !  
পরিবারের মত সন্তান ভ্যালেন্তিনের মনে পড়ে ৬ বছর বয়স্ক ইউরি যখন তাকে বা বাবাকে  কাঠের ছোট মডেল বিমান বানিয়ে দিতে বলত ,  আর বলত -  আমি বিমান চালক হব ,  দেশের একজন নায়কে পরিণত হব ।   সেই ক্ষুদে গ্রামের উপর দিয়ে বিমান উড়ত খুবই কম ,  হয়ত সেই বিরল ঘটনা থেকেই ইউরির মনে আকাশে ওড়ার বাসনা ঠাই নিয়েছিল প্রবল ভাবে ।  
১৬ বছর বয়সে ইউরি নিজের উপার্জন শুরু করার জন্য লেনিনগ্রাদে  (  বর্তমানে সেইন্ট পিটার্সবার্গ  )  ,  সেখানের খুব সুবিধের করতে না পেরে ১৯৫০ সালে মস্কো চলে যান একটা মেটাল কোম্পানির চাকরি পেয়ে ।  সেখানেই জীবনের প্রথম ইউনিফর্মের গর্বিত মালিক হয়ে পকেটের শেষ রুবলগুলো খরচ করে ইউনিফর্ম সমেত একটি ছবি তুলে পাঠান বাড়ীতে ।  
তার ছাত্র জীবন পুনরায় শুরু হয় স্যারাটোভ টেকনিক্যাল স্কুলে ,  যেখান থেকে ১৯৫৫ সালে ২১ বছরের ইউরি  গ্রাজুয়েশন পূর্ণ করেন ।  এর আগে ১৯৫১ বসন্তে স্থানীয় ফ্লাইং ক্লাবের দর্শন পেয়ে সেখান বিমান চালনা শেখা শুরু করেন ,  ট্রেনিং - এ ব্যবহার করা হয়েছিল  YAK - 18 ধরনের বিমান ,  প্রথমবারের সংক্ষিপ্ত উড্ডয়নে তারা ১৫০০ মিটার উচ্চতায় পৌঁছেছিল ,  ইউরির সহজাত দক্ষতায় মুগ্ধ হয়ে প্রশিক্ষক দিমিত্রি মার্টিনভ বলেছিলেন -  চমৎকার চালাচ্ছ হে ,  এইবারই যে প্রথমবার বিমানে উড়ছ মনেই হচ্ছে না !  উত্তরে সদা কৌতুকরত ইউরি বলেছিল -  আহ ,  আমি সারাজীবনই বিমান চালাচ্ছি !  
পরবর্তীতে উরাল নদীর তীরবর্তী ওরেনবুর্গ বিমান চালনা একাডেমীতে ভর্তি হন ইউরি  ,  অন্য অনেক ব্যাপারে সাবলীলতা দেখালেও তার অবতরণ বা ল্যান্ডিং নিখুঁত হচ্ছিল না কখনোই ।  অবশেষে ইউরি নিজে নিজেই তার সমস্যা বাহির করে সেটার সমাধান করেন ,  আর  কিছুই না ,  বিমানের সিটের উপরে একটা বালিশ দিয়ে তার উপরে বসতেন সবসময় যাতে দেখতে কোন সমস্যা না হয়  !  তারপর থেকে পুচ্ছদেশের নিচে বালিস ছাড়া ইউরি কোন বিমান চালান নি !  তার সম্পর্কে প্রশিক্ষকদের মন্তব্য ছিল -  ইউরি হয়ত জিনিয়াস না কিন্তু জয়ী হবার মানসিক তাগিদ ছিল ভিতরে সবসময়ই ,  যুদ্ধবিমান চালানোর জন্য রোমাঞ্চপ্রিয় মন আর ঝুঁকি নেবার তাগিদ ছিল । 
ওরেনবুর্গেই দেখা হয় তার ভ্যালেন্তিনা গরিয়াচেভার সাথে ,  পরবর্তীতে বিবাহবন্ধনে আবদ্ধ হন তারা ।   ১৯৫৬ ফেব্রুয়ারিতে ইউরি সার্জেন্টের র্যামঙ্ক পান এবং ১৯৫৭র ২৬ মার্চ প্রথমবারের মত মিগ - ১৫ বিমান একাকী চালান ।  সেই বছরের ৪ অক্টোবর ঘটে যায় ইতিহাস ,  মহাকাশে প্রবেশ করে প্রথম কৃত্রিম উপগ্রহ স্পুটনিক !  ইউরি তখন ব্যস্ত তার পরীক্ষা নিয়ে ,  যার পরপরই চাকরির সুবাদে বদলি ঘটে সুমেরু বৃত্তের কাছে মারমানস্ক অঞ্চলে ।  এখানেই ১৯৫৯র ১০ এপ্রিল লেনা নামের এক ফুটফুটে কন্যা সন্তানের বাবা হন তিনি ।  
১৯৫৯র অক্টোবরের সারা সোভিয়েত ইউনিয়নের সমস্ত বিমান ঘাটি জুড়ে শুরু হয় এক রহস্যময় দলের আগমন ।  তারা বিশেষ অজানা কাজের জন্য কিছু পাইলটকে বাছাই করছিল ।  গাগারিন সেই সময়ের কিছু বাছাইকর্মের কথা বলেছিলেন পরে ,  শুধু চোখের জন্য সাত সাতটা পরীক্ষা পাশ করতে হয়েছিল তাকে ,  আর বিশেষ ধরনের মানসিক এবং অঙ্ক পরীক্ষায় সবসময় এক কণ্ঠ থাকে ভুল উত্তর দিয়ে যেত ,  যাকে উপেক্ষা করে মানসিক দৃঢ়তা ও একাগ্রতা দিয়ে তাকে পেতে হত সঠিক উত্তর ।  নানা প্রশিক্ষণে উৎরে গাগারিন  পান নতুন চাকরি ,  তাকে শুধু বলা হয় অনেক উঁচুতে ওড়ার জন্য কিছু মানুষ বাছাই করা হচ্ছে ।  যতটা না নতুন চাকরির জন্য ,  তার চেয়েও বেশী সুমেরু বৃত্তর সেই বিমর্ষ পরিবেশ থেকে সপরিবারে রেহায় পাবার জন্য মহানন্দে গমন করেন নতুন গন্তব্যে ।  
সেখানে সারা সোভিয়েত ইউনিয়নের সম্ভাব্য ২২০০ প্রার্থীর মধ্য থেকে তন্ন তন্ন করে বাছাই করে নেওয়া ২০ জন কসমোনাটের একজন হিসেবে নিজেকে আবিষ্কার করেন ২৬ বছর বয়স্ক ইউরি যেখানে তার সাথে পরিচয় হয় বাকীদের ,  যার মাঝে পরবর্তীতে মহাকাশযাত্রা করে বিশ্বখ্যাত জন গেরম্যান তিতভ এবং অ্যালেক্সেই লিওনভ ।  
ট্রেনিংএর অন্যতম কঠিন বিষয় ছিল আবদ্ধ কক্ষে একা থাকা ,  যাকে বলে আইসোলেসন ট্রেনিং ,  অনেক সময় দশ দিনের জন্যও ।   জানা যায় ইউরি তার চেম্বারের সবচেয়ে ক্ষুদে জিনিসটি নিয়েও গান গেতেন ,  পাওয়ার চেষ্টা করতেন নতুন নতুন অনুপ্রেরণা ,  অনেকটা মরুভূমির যাযাবরের মত ,  যে চারপাশে যা থাকে সেটা নিয়েই গান বানায় !   
তিতভ  (  পরবর্তীতে ইতিহাসের কনিষ্ঠতম নভোচারী ,  মাত্র ২৫ বছর বয়সে মহাশূন্যে গমন করা সোভিয়েত কসমোনাট Gherman Stepanovich Titov ,  যিনি কিনা প্রথম মানুষ হিসেবে মহাশূন্যে ২৪ ঘণ্টার বেশী থেকে ১৭ বার পৃথিবীকে প্রদিক্ষণ করেছিলেন ,  ঘুমিয়েছিলেন ,  স্পেস সিকনেসে আক্রান্তও হয়েছিলেন এবং প্রথমবারের মত মহাশূন্য থেকে পৃথিবীর ছবি তুলেছিলেন  )  সম্পর্কে মজার তথ্য ছিল ,  তার শিক্ষক সাহিত্যপ্রেমী বাবা তিতভের ফার্স্ট নাম নিয়েছিলেন পুশকিনের বিখ্যাত সাহিত্যকর্ম ইশকাপনের বিবি থেকে ।  আর তিতভকে তার ট্রেনিংমেটরা খুব অদ্ভুত মনে করত কারণ সুযোগ পেলেই উনি জোরে জোরে বা আনমনে নানা কবিতা বা সাহিত্যের উক্তি আওড়াতেন ,  শুধু সমসাময়িক সাহিত্য নয় ,  ক্ল্যাসিকাল বইগুলো থেকেও  !  আবদ্ধ  কক্ষের ট্রেনিঙে তিতভ  শুধু পুশকিন আবৃত্তি করতেন ।  আর একবার সাথে মিথ্যা বলে একটা বই নিয়ে গিয়েছিলেন ,  যদিও নিয়মে আছে যে বই নেওয়া যাবে না ,  কিন্তু তিতভ বলেছিলেন এই বই আমার মুখস্থ ,  সাথে থাকুক বা না থাকুক ,  আমি কিন্তু বিড়বিড় করবই প্রতিটি লাইন ,  তার চেয়ে সাথেই থাক !  কিন্তু ডাহা মিথ্যা কথা ছিল সেটি ,  ফাঁকে সেই সময়ে মজাসে একটি নতুন বই পড়া হয়ে গেছিল  ! 

এরপরে কয়েক অধ্যায় জুড়ে সেই ট্রেনিংএর বর্ণনা এবং সোভিয়েত মহাকাশ অভিযানের পিছনের কিছু কালো অধ্যায় তুলে আনা হয়েছে ,  বিশেষ করে হিউম্যান গিনিপিগ হিসেবে ১২০০ স্বেচ্ছা সেবকের করুণ কাহিনী ,  যাদের উদ্দেশ্যমূলক ভাবে ব্যবহার করা হয়েছিল নানা পরীক্ষায় ,  সবচেয়ে বেশী চাপে ,  তাপে ,  ঘূর্ণনে মানবদেহের উপরে কী প্রতিক্রিয়া হতে পারে  তবে একটা কথা পরিষ্কার থাকা দরকার এই বইটিতে রাশিয়ার সাথে পশ্চিমের দেশগুলোর যে রাজনৈতিক আদর্শগত দন্ধ ছিল তা সুযোগ পেলেই বরাবরের মত ফুটিয়ে তোলা হয়েছে এবং লেখকদ্বয় সম্পূর্ণ নিরপেক্ষ থাকতে পারেন নি ,  বরং সুযোগ পেলেই সোভিয়েত অর্জনের চেয়ে সেই অর্জনের ফাঁকফোঁকর গুলো খুঁজে দেখাতে সচেষ্ট ছিলেন ,  বিশেষত বারবার বলার চেষ্টা করেছেন গ্যাগ্যারিনের উড্ডয়ন ছিল ভীষণ ঝুঁকিপূর্ণ ,  নিরাপত্তা ছিল না বললেই চলে ।  আবার বইটির বিস্তর পাতা গেছে ইউরি এবং তিতভের মধ্যকার প্রতিদ্বন্দ্বিতা নিয়ে ,  সেটা নিয়ে একটা তথ্যচিত্রও বানানো হয়েছে ,  এই যে লিঙ্ক ।  এইটা বুঝতে হবে যে বিশাল সোভিয়েত ইউনিয়ন থেকে মাত্র ২ জন সেরা পাইলট কে বেছে নেওয়া হয়েছিলে প্রথম মানুষ হিসেবে মহাশূন্যে যাবার জন্য ,  এবং সেই সুযোগ নিতে মুখিয়ে থাকবে সবাই - ই ।   যেমন এই লেখাতে বলেছিলাম চাঁদে প্রথম পা দেওয়া নিয়ে নিল এবং অলড্রিনের অল্প মনকষাকষির কথা ।   আর বইটির প্রথম সংস্করণে যা তথ্য ছিল তার প্রায় সবই গ্রহণযোগ্য বলে রায় দেয়া হলেও পরের সংখ্যার সবকিছুই প্রমাণিত সত্য নয় ,  বরং কিছুটা মনগড়া ঘটনারও মিশেল দেওয়া হয়েছে ,  সম্ভবত বইয়ের বিক্রি বাড়াতে ,  এবং সোভিয়েত আমলকে ব্যপক গালমন্দ করলে হয়ত তা বাজারজাতের জন্য বেশী ভাল এই দৃষ্টিকোণও কাজ করতে পারে ।  
স্পুটনিকের পর মহাকাশের প্রথম জীব হিসেবে লাইকা নামের কুকুরটা ইতিহাসের বিখ্যাততম  সারমেয় হয়ে গেল ।  তার পরপরই ৩৫০০ চিঠি এসেছিল সোভিয়েত একাডেমী অফ সায়েন্সের কাছে  স্বেচ্ছাসেবীদের কাছে থেকে ,  সবাইই মহাকাশে যেতে ইচ্ছুক ,  কেউই জীবনের নিরাপত্তা নিয়ে ভাবিত ছিল না ,  সবাই চেয়েছিল নীল গ্রহটাকে আসল রূপে একপলক দেখতে ,  ইতিহাসে অমরত্ব নিশ্চিত করতে ।  
এরপরে আসে সেই অসাধারণ বিজ্ঞানীটির কথা ,  সোভিয়েত তথা মানুষের মহাকাশযুগের পুরোধা অথচ রহস্যে মোড়া ব্যক্তিত্বের কথা যার নাম জনসমক্ষে নেওয়া নিষিদ্ধই ছিল ,  কোন খবরে তার উপস্থিতি ছিল না ,  অথচ তিনিই ছিলেন এই বিশাল কর্মকাণ্ডের সর্বেসর্বা ।  তাকে আড়ালে বলা হত  দ্য কিং ,  বস অফ দ্য বসেস ,  চীফ ডিজাইনার  অথবা তার নামের আদ্যাক্ষর এস পি নামে ।  সের্গেই পাবলোভিচ করোলভ ,  দ্য ট্রু ম্যান বিহাইন্ড দ্য স্টোরি ।  

এরপর সংক্ষেপে বলা হয়েছে স্ট্যালিনের সময়ে কোন রকম প্রমাণ ছাড়া খামোখা অভিযোগে করোলভের ১০ বছরের নির্বাসন দেওয়া হয়  (  স্ট্যালিন বুদ্ধিমান সৈন্যদের পছন্দ করতেন না বিদ্রোহের ভয় সহ নানা কারণে ,  করোলেভের উপরয়ালা মার্শাল Tukhachevskyকে এমন সন্দেহের বসে হত্যা করা হয় এবং তাদের অধীনে কর্মরত সবারই শাস্তি হয় )   সাইবেরিয়াতে যার মানে নিশ্চিত মৃত্যু ।  কিন্তু নাৎসিদের আক্রমণের পরে কিছু লোকের কলকাঠি নাড়ার ফলে করোলভসহ অনেক নামী বিজ্ঞানী মুক্তি পান যুদ্ধে যোগদানের জন্য ।   যদিও মহাশক্তিধর ব্যক্তিটি কোনদিন জনসম্মুখে তার প্রতি রাষ্ট্রযন্ত্রের এই হঠকারী অন্যায় নিয়ে একটি কথাও বলেন নি ।  
নির্বাচিত কসমোনাটদের করোলভ আদর করে লিটল ঈগল বলে ডাকতেন ,  প্রথম থেকেই গাগারিন  এবং লিওনেভকে তার বিশেষ পছন্দ হয় ,  তবে তিতভের সাথে  সখ্যতা খুব একটা জমে উঠে নি কারণে হিসেবে বলা যেতে পারে এক বনে যেমন দুই বাঘ থাকে না তেমন দুই প্রবল ব্যক্তিত্বশালী পুরুষ একজন আরেকজনের অধীনে কাজ করতে পারে না  (  বইয়ের দুই লেখক এই নিয়ে বেশ ত্যানা পেঁচিয়েছেন ,  তিতভ কিছুটা বুর্জোয়া পরিবারের ছেলে ,  তার বাবা ছিলেন শিক্ষক ,  তার নাক উঁচু ,  আত্মঅহংকারে  ভুগতেন যে কারণে তাকে অনেক কিছু থেকেই দূরে রাখা হত ।  কিন্তু লেখকেরা ভুলে গেছে যে আমরা সহজেই বুঝে নিতে পারবে যেহেতু তিতভকে সোভিয়েত রাশিয়ার শ্রেষ্ঠ ২জন কসমোনাটদের একজন প্রথম থেকেই বলা হত সেটা তার যোগ্যতার কারণেই )  ।   করোলভ তার লিটল ঈগলদের একদিন মহাকাশযানটিও দেখান ,  অবশ্য সেই কিম্ভূতকিমাকার যন্ত্র কী কাজে লাগবে তা বুঝতে কেউই সক্ষম হন নি ।  
এরপরে এসেছে করোলভের বাছাই প্রক্রিয়ার কিছু ঘটনা ,  তিনি যেমন যখন তখন সবার সামনে মিথ্যা অভিযোগ করতেন বজ্রকণ্ঠে ,  যেমন -  ইউরি ,  তুমি কেন দাঁত বাহির করে হাসছ ?  অথচ আদপে ইউরি হাসছিলই না ,  এখন কিভাবে শান্ত ভঙ্গীতে সে বিগ বসের এই অভিযোগের জবাব দিবে এইটা যাচাই করাই ছিল করোলভের মূল উদ্দেশ্য ।  তিনি সবসময়ই স্বাধীনচেতা ,  নির্ভীক ,  বুদ্ধিদীপ্ত মানুষ পছন্দ করতেন ,  বিশেষ করে যারা তার মুখোমুখি দাড়িয়ে চ্যালেঞ্জ করতে পারে ।  অবশেষে সেই বিশেষ দিনটি আসে যা পরবর্তীতে প্রথম মহাশূন্যে হাঁটার রেকর্ডের অধিকারী অ্যালেক্সেই লিওনভের সাক্ষ্যে আমরা জানতে পারি যে নভোযান ভস্টকের সামনে যেয়ে তার ভিতরে প্রবেশ করার জন্য তিনি কসমোনাটদের জুতা খুলে ভিতরে যাবার আহ্বান জানান ।  সবার আগে ইউরি গাগারিন  ইয়েস স্যার বলে জুতা খুলে ভিতরে ঢুকে পড়েন ,  অন্যরা খানিকটা হতচকিত অবস্থায় ছিল ,  যেখানে রকেটের মধ্যে জুতা পরেই ঢুকতে হবে সেখানে এখন জুতা খোলার দরকার কী এইটাই হয়ত তাদের মনে কাজ করছিল ।   কিন্তু ইউরির দেখাদেখি বাকী সবাইই জুতা খুলে তার অনুগামী হল ।  লিওনেভের মতে সেই মুহূর্ত থেকেই ইউরি গ্যাগারিন অলিখিত ভাবে প্রথম মানব হিসেবে মহাশূন্যে যাবার জন্য করোলভের গুড বুকে উঠে যান ।  সেই সাথে থাকে সাহায্য করেছিল হয়ত রাশান গ্রামাঞ্চলে বাড়ীর ভিতরে প্রবেশের আগে জুতা খোলার রীতি ! 
যাই হোক ,  জোর তালে প্রস্ততি চলতে থাকে ।  এর মাঝে ব্রিটিশ কম্যুনিস্ট বিরোধী খবরের কাগজে একাধিক খবর আসে যে সোভিয়েত মানুষ মহাশূন্যে গেছে কিন্তু অবতরণের সময় যান্ত্রিক দুর্ঘটনায় মারা গেছেন ইত্যাদি ইত্যাদি  (  আমার দেশ টাইপ আবর্জনা যুগে যুগেই ছিল দেখা যাচ্ছে )  । 
ভোস্টকের আটো সীটে আটার জন্য কিছুটা খর্বাকৃতির নভোচারী দরকার ছিল সেই হিসেবে লিওনেভ রেস থেকে ছিটকে পড়েন ।  উচ্চতায় ৫ ফিট দেড় ইঞ্চি  ইউরি টিকে যান ,  এবং তিতভও ।   এই নিয়ে পরে সাক্ষাৎকারে তিতভ বলেছেন অবশ্যই আমিই নির্বাচিত হয়ে চেয়েছিলাম ,  কেবলমাত্র প্রথম মানুষ হবার লোভের নয় ,  সেই সাথে আমরা দেখতে চেয়েছিলেম কী আছে ঐ অসীমে ।  ১৯৬১র ৭মার্চ ইউরির ২য় কন্যা গালিয়ার জন্ম হয় ,  তার তিন সপ্তাহ পরেই ইউরি বিকানুর রওনা দেন জরুরী কাজে ।  সেখানে কসমনাটদের শেখানো হয় স্পেস স্যুট পরা এবং খোলা ।   বিশেষ ইন্টারভিউয়ের জন্য হাজির হন আরেক মহাপরাক্রমশালী ব্যক্তি ,  সোভিয়েত মহাকাশ যাত্রার কসমোনাট প্রসিক্ষণের প্রধান জেনারেল নিকোলাই পেত্রোভিচ কামানিন ।  তার একটা প্রশ্ন ছিল যদি সকল নিরাপত্তা ব্যবস্থা ভেঙ্গে যায় তখন একজন পাইলটের কি তার আসন শূন্যে উৎক্ষিপ্ত করা উচিৎ ?  এর উত্তরে তিতভ বলেছিলেন -  খামোখা এই নিয়ে দুশ্চিন্তা করে সময় নষ্ট করার মানে হয় না ,  কন্ট্রোল রুম কোন না কোন ভাবে সব নিয়ন্ত্রণে নিয়ে আসবে কয়েক মুহূর্তের মাঝে সে তো জানা কথা ।  আর ইউরি বলেছিলেন -  যদি সকল ব্যবস্থা ভেঙ্গেই পড়ে তাহলে আসন ইঞ্জেক্ট  আমাকে একটা বাড়তি সুযোগ দিবে ।  
করোলভ এবং কামানিন তীক্ষ্ণ দৃষ্টি রাখছিলেন এই দুইজনের উপরে ,  এবং কামানিনের মতে তিতভ ছিলেন অপেক্ষাকৃত শক্তিশালী চরিত্রের ,  ফলে তাকে রাখা হয় ২য় মহাকাশ অভিযানের জন্য যা কিনা ২৪ ঘণ্টার বেশী সময় পৃথিবীকে প্রদক্ষিণ করতে থাকবে আর ইউরিকে নির্বাচিত করা হয় প্রথম মানুষ হিসেবে দুই ঘণ্টারও কম সময়ের প্রথম যাত্রার জন্য ।   অবশেষে বিশেষ মিটিং ডেকে জানানো হয় ইউরি গাগারিন  হতে যাচ্ছেন প্রথম অভিযানের কমান্ডার এবং তিতভ তার ব্যাকআপ ।  এই ঘটনায় তিতভের হতাশা পরিষ্কার প্রকাশ পায় ,  তিনি অকপটে বলেওছেন যে তাকে নির্বাচন করা হবেই এমনটাই ভেবে নিয়েছিলেন সবসময়ই ।  

অবশ্য নির্বাচনের শেষ চাবিকাঠি নাড়া হয়েছিল আরও অনেক উপর থেকে ,  সোভিয়েত রাষ্ট্রের কর্ণধার নিকিতা ক্রুশ্চেভ আর ইউরি গাগারিনের মিল ছিল অনেক দিক থেকেই ,  দুইজনই এসেছেন কৃষক পরিবার থেকে ।  দুইজনই সদাহাস্যমুখি ,  কোলাহলমুখর ।  বিশেষ করে যে সাম্যবাদী রাষ্ট্রব্যবস্থা গড়ার কথা ছিল সোভিয়েতদের তাদের একজন কৃষকের ছেলে যে কিনা নিজেও বাবার সাথে কাজ করেছে ,  তরুণ কালে ফেরীতে মজুর হিসেবে শ্রম দিয়েছেন ,  সেই লোকই যদি মহাকাশে যায় তাহলে রাষ্ট্রযন্ত্রের আমরা সবাই - ই সমান এই প্রোপাগান্ডার জন্য তার চেয়ে বেশী শক্তিশালী প্রমাণ আর কী হতে পারে ? 

চূড়ান্ত যাত্রা আগের বর্ণনা আছে পুরো এক অধ্যায় জুড়ে ,  সেখানে স্বয়ং গাগারিনের লেখা পাতলা বই The Road to The Stars   (  বাংলা হয়েছিলে সম্ভবত পৃথিবী পেরিয়ে নামে )  এর রেফারেন্স দিয়ে বলা হয়েছে সেইবারই প্রথম ইউরি তার চিফ ডিজাইনার করোলভকে কিছুটা ক্লান্ত দেখেন ।   ঐতিহাসিক যাত্রা শুরু আগের টানটান উত্তেজনার আবেগময় মুহূর্তগুলোর কথা উঠে এসেছে কয়েকজনের রোজনামচায় ।  

শুরু হল ১০৮ মিনিটের সেই অবিস্মরণীয় মহাযাত্রার শুরু ,  তার আগে অবশ্য নাসার মত ৪ - ৩ - ২ - ১ - ০ স্টাইলে কাউন্টডাউন করা হত না রাশিয়ায় ,  বরং পূর্ব নির্ধারিত সময়ে ১২ এপ্রিল ,  ১৯৬১ ,   মস্কো সময় সকালে ৯ টা ৬ - এ  রকেটের উড্ডয়ন শুরু ।  এরপরে স্বয়ং ইউরির কথাতেই বলা হয়েছে ঘণ্টায় ২৮ , ০০০ কিলোমিটার বেগে ছুটে চলা  মহাকাশযান থেকে রিপোর্টে তিনি জানান সব ঠিক আছে ,  জানালা দিয়ে মেঘ দেখা যাচ্ছে ,  সব কিছুই দেখা যাচ্ছে এবং সবকিছুই খুবই মনোমুগ্ধকর ।  ইউরি ভাবছিলেন পৃথিবীর মানুষ এই যাত্রার কথা জানতে পারলে কিরকম প্রতিক্রিয়া দেখাবে ।  শিশুকালে যে মা তাকে ঘাড়ে চুমু খেয়ে প্রতিদিন ঘুম পাড়াতেন ,  মা কি জানেন তিনি মহাকাশে ?  কারণ মাকে যাত্রার আগে কেবল বলে এসেছিলেন ব্যবসাজনিত কাজে দূরে যেতে হবে ।  উৎকণ্ঠিত মা প্রশ্ন করেছিলেন ,  কতদূরে ইউরা ?  অনেকদূরে মা  ! 

সেইদিনই পরে রেডিওতে তার নাম এবং যাত্রার কাহিনী শুনে সারা পরিবার উৎকণ্ঠিত হয়ে পড়েছিল ,  এবং দুই শিশুকন্যা রেখে এমন অর্বাচীন যাত্রায় যাবার জন্য কিছুটা ভৎসনাও করা হল ।  কিন্তু গ্রামের বাড়ীতে কেউ কিছু জানত না ।  তার বাবা অ্যালেক্সেই গাগারিন  নিজের কাজে বেশ ভোরে বাড়ী থেকে বাহির হয়েছিলেন পথে একজন তার ছেলে ইউরি সম্পর্কে অনেক প্রশ্ন করাই তিনি কারণ জানতে চাইলে সেই লোক বলল -  তুমি জান না  !  রেডিওতে বলল মেজর গাগারিন  নামে একজন মহাশূন্যে গেছে !  
সাধাসিধে বাবা বললেন -  আপনার ভুল হচ্ছে ,  আমার ছেলে স্রেফ একজন সিনিয়র লেফটেন্যান্ট ।  তবে সাধুবাদ দিই তাকে যে মহাশূন্যে গেছে ।  তারপরও নিছক কৌতূহল বশে স্থানীয় পার্টি অফিসে যেয়ে দেখেন সেখানের কর্মকর্তাকে ফোন করে বলা হচ্ছে গ্রামের নথি দেখে নিশ্চিত হবার জন্য যে ইউরি গাগারিনের জন্ম এই গ্রামেই ।  সেই কর্মকর্তা আবার উল্লসিত কণ্ঠে বলছিল -  নথি দেখার কোন দরকার নেই ,  সেই ছেলের বাবা স্বয়ং আমার সামনে !  বলেই বাবা গাগারিনের হাতে ফোন ধরিয়ে দিয়েছিল ঊর্ধ্বতন কারো সাথে কথা বলার জন্য ।  
মহাশূন্য থেকে ১০৮ মিনিট পরে অবতরণ করলেন প্রথম নভোচারী ইউরি ,  ছোট গ্রাম  Smelkovkaতে ,   ট্রাক ড্রাইভার ইয়াকভ লুসেঙ্কো তাকে দেখলেন প্যারাস্যুটে করে ঝাপিয়ে পরতে ,  সেদিকে তিনি এগোলেন গ্রামবাসীদের সাথে নিয়ে ,  এবং গাগারিন  হাসিমুখে তাদের বললেন -   আমি ইউরি অ্যালিক্সিয়েভিচ গাগারিন ,  মহাকাশের প্রথম মানুষ ।  এখনই অনেক মানুষ ,  গাড়ী ,  ক্যামেরা আসবে এইখানে ,  তোমার কোথাও যেও না ,  এই স্মৃতি আমরা বাঁধিয়ে রাখব ।  
এছাড়াও সেই গ্রামের এক মহিলা এবং তার শিশুকন্যা ইউরিকে আকাশ থেকে নেমে আসতে দেখে অবাক বিস্ময়ে তাকিয়ে ছিল ।  ইউরি চিৎকার করে বলেছিল ,  আমি তোমাদের বন্ধু কমরেড ,  একজন বন্ধু !  মহিলা কোনমতে জিজ্ঞাসা করেছিলেন তুমি কী পৃথিবীর বাহিরে থেকে আসছ ?  এক গাল হেসে ইউরি বলেছিল -  ঠিক তাই !  
তার আগের বছর গ্যারি পাওয়ার্স নামের এক মার্কিন গুপ্তচরকে রাশিয়ান বাহিনী গুলী করেছিল যার ঘটনা সারা সোভিয়েত ইউনিয়ন জানত ,   কাজেই সেই গ্রামের অনেকেই প্রথমে ভেবে নিয়েছিল ইউরি আরেক মার্কিন গুপ্তচর ।  যদিও তার হেলমেটে লেখা  CCCP তাদের সন্দেহ দূর করেছিল ।  অল্পক্ষণের মধ্যেই সারা গ্রাম সামরিক বাহিনীর লোকে লোকারণ্য হয়ে গেলে ,  আগত মেজর গাসিয়েভকে স্যালুট করে ইউরি বলল -  কমরেড মেজর ,  সোভিয়েত কসমোন্যান্ট সিনিয়র লেফটেন্যান্ট  গাগারিন রিপোর্টিং ।  গাসিয়েভ হেসে বলেছিল -  আপনিও এখন মেজর !  উড়ন্ত অবস্থাতেই প্রোমোশন দেওয়া হয়েছে আপনাকে ! 
সোভিয়েত ইউনিয়নের কর্ণধার নিকিতা ক্রুশ্চেভের সাথে তার ফোনালাপ ছিল নিম্নরূপ - 


ক্রুশ্চেভ  :  তোমার কণ্ঠ শুনতে পারে খুবই ভাল লাগছে গাগারিন  অ্যালেক্সিয়েভিচ ।  
গ্যাগ্যারিন  :  নিকিতা সের্গেইভিচ ,  আনন্দের সাথে জানাচ্ছি যে মহাকাশে প্রথম মানব মিশন সফল হয়েছে ।  
ক্রুশ্চেভ  :    বল দেখি ফ্লাইটের সময় কেমন লাগল ?  মহাশূন্য কেমন ?  কী কী দেখলে ? 
গ্যাগ্যারিন  :  এমনিতে ভালই ছিলাম ।  অনেক বেশী উঁচু থেকে বিশ্ব দেখলাম ।  সাগর ,  পর্বত ,  বড় শহর ,  নদী ,  বন সব দেখা যাচ্ছিল ।  
নানা রাষ্ট্রীয় কথার মাঝে ক্রুশ্চেভ বারবার তার কৌতূহল প্রকাশ করছিলেন ,  এবং আনন্দে আতিশয্যে পুঁজিবাদী দেশগুলোর প্রতি চ্যালেঞ্জ ছুড়ে দিয়ে বললেন ওরা পারলে আমাদের টপকে দেখাক ।   গাগারিন  তাকে এমন সুযোগ দেবার জন্য অসংখ্যা ধন্যবাদ দিয়ে জানালেন যে ভবিষ্যতে দেশের জন্য এমন আরও মিশনে তিনি প্রস্তত ।  
কী সেই মিশন ?  সম্ভবত চাঁদ ।  উড্ডয়নের আগে দ্য বস করোলভ চন্দ্রযানের একটি ক্ষুদে মডেল তার হাতে দিয়ে বলেছিল ভবিষ্যতে আসল মডেলই ব্যবহার করতে হতে পারে !  ইউরি যে চাঁদ নিয়ে স্বপ্ন দেখেছিলেন সেটা জানা যায় একাধিক সূত্রে ।  তিতভ এত মানুষের ভিড় ঠেলে রাতারাতি বিখ্যাত হয়ে যাওয়া ইউরির কাছে কোনমতে ঘেয়ে কেবল প্রশ্ন করেছিলেন ভরশূন্য অবস্থায় কেমন লাগে ?  উত্তর ছিল স্বাভাবিক ,  বিশেষ কিছু নয় ! 

পরবর্তীতে ডাক্তারি পরীক্ষার পরে ইউরিকে মস্কোর জাঁকালো রাষ্ট্রীয় সভায় হাজির করা হয়  ,  ধোপদুরস্ত নতুন পোশাকে লাল গালিচা সম্বর্ধনা দিয়ে বরণ করে নেওয়া হয় তাকে ,  এবং চরম অস্বস্তির সাথে ইউরি পরে খেয়াল করেন তার জুতোর ফিতা খোলা !   যে কোন মুহূর্তে ফিতায় চাপ লেগে উল্টে কেলেঙ্কারি ঘটে পারে সারা জাতির কর্ণধারদের সামনে !  পরে ইউরি তার ভাইয়ের কাছে বলেছিলেন স্পেস ফ্লাইটের চেয়েও সেই খোলা জুতোর ফিতে তাকে অনেক বেশী নার্ভাস করে রেখেছিল !  

 মায়ের সাথে দেখা করে ক্রন্দনরত মাকে মিথ্যা সান্ত্বনা দিয়ে ইউরি বলেছিল ,  আমি আর এমন কাজ করব না মা ,  প্লিজ কান্না থামাও ।  
তবে এই জাঁকালো অনুষ্ঠানের মাঝে গুরু করোলভের জন্য অন্য অনুভূতি কাজ শুরু করে ইউরির মনে ,  করোলভ ছিলেন রাষ্ট্রীয় সিক্রেট ,  তার কোন মেডাল পরার অনুমতি ছিল না ,  প্যারেডে থাকার অনুমতি ছিল না ,  মিডিয়াতে কথা বলা দূরে থাক ।  নোবেল প্রাইজ কমিটি পৃথিবীর প্রথম কৃত্রিম উপগ্রহ এবং প্রথম মানবকে মহাশূন্যে পাঠানোর পিছনের মূল মানুষটিকে পুরস্কার দেবার ইচ্ছা প্রকাশ করে সোভিয়েত কতৃপক্ষকে চিঠি দিলেও তারা সেটার কোন উত্তর দেবার প্রয়োজনীয়তা অনুভব করে নি ।  
এক অনুষ্ঠানে কয়েকজন ফাদার তাকে জিজ্ঞাসা করেন  ,  Yuri Alexeyevich ,  did you see Jesus Christ far up above the Earth ?  
He replied ,  Holy Father ,  you , d know better than me whether I , d have seen him up there . 

এরপর শুরু হয়ে যায় ইউরির এক অন্যধরনের জীবনে ,  যেখানে সে একজন সুপার হিরো ,  বিশ্বের নানা প্রান্তে যেতে হয় ,  মিশতে হয় হাজারো লোকের সাথে ,  পুঁজিবাদী রাষ্ট্রগুলোতেও লাখো লাখো মানুষ তার জন্য দাড়িয়ে থাকে ।   কিন্তু নিজের এই সুপার হিরো ইমেজ অসহ্য বোধ হচ্ছিল ইউরির কাছে ,  তার মতে সে খুব সাধারণ একজন মানুষ ,  ভুলচুক সবসময়ই হয় ,  দুর্বলতা আছে তারও ,  কিন্তু সবাই তার কাছে সবকিছুই খুব নিখুঁত দাবী করে ।  তাই মস্কোতে যখন এক মহিলা তার কেটে ফেলা গাল দেখে বলে উঠেছিল -  দেখ দেখ ,  শেভ করতে যেয়ে সেও গাল কেটে ফেলে ,  হেসে ফেলেছিল ইউরি ।   কানাডায় দার্শনিক বাট্রান্ড রাসেলের সাথে পরমাণু নিরস্ত্রীকরণ নিয়ে একটা সেমিনারে মূল আকর্ষণ হিসেবে অংশ নেন তিনি ।  এর মাঝে ৮ আগস্ট তিতভ মহাকাশে গমন করে ,  সেই অবস্থাতেই টেলিগ্রাম পাঠান ইউরি ।  এর পরপর জান কিউবাতে ,  বিপ্লবী নেতা ফিদেল কাস্ত্রোর সাথে দেখা করে বলেন  –  যে জাতি নিজের অধিকার সম্পর্কে সচেতন তাদের কেউ দাবায়ে রাখতে পারবে না ।  


বইটিতে এর পরে আসে সোভিয়েত স্পেস মিশনের বাকী অভিযানগুলোর কথা ,  বিশেষ করে মহাকাশে প্রেরণের জন্য প্রথম নারী বাছাইয়ের কথা ।  ক্রুশ্চেভের ব্যক্তিগত নির্দেশে কেবল শ্রমিক এবং কৃষক পরিবার থেকে আসা মহিলাদের বাছাই করা হয়েছিল ,  কারণ সোভিয়েতরা বহির্বিশ্বকে দেখাতে চাচ্ছিল যে তাদের দেশের সাধারণ একজন খেঁটে খাওয়া  নারীও মহাশূন্যে যেতে পারে ।   শেষ পর্যন্ত একজন যুদ্ধে নিহত ট্রাক্টর চালক বাবা এবং সেলাই মিলে কর্মরত মায়ের কন্যা ২৫ বছর বয়স্ক ভ্যালেন্তিনা তেরেসকোভা ১৯৬৩র ১৬ জুন মহাকাশে যান আরেক নতুন ইতিহাস রচনা করেন ।   

এর মাঝেই ইউরি কর্নেল পদে প্রোমোশন পান ।  এবং ব্যস্ত ছিলেন লাখো ধরনের কাজের বিশেষ করে মানুষ উপকারে ,  হাজার হাজার চিঠি আসত তার কাছে প্রতিদিন সারা বিশ্ব থেকে ,  থেকে সাধারণ রাশান জনগণের কাছে থেকে ,  সেখানে লেখা থাকত কারো ছেলেকে পুলিশের কাছ থেকে ছাড়ানোর আবেদন ,  কারো মেয়েকে বিশ্ববিদ্যালয়ে ভর্তির জন্য সুপারিশ ,  তার নামে ভদকা চালু করার অনুরোধ এমনতর সব বিষয় ।  সবাইকেই সাধ্যমত সাহায্য করতেন ইউরি ,  তার অনুরোধ ফেলার সাধ্য কারো ছিল না সেই দেশে ,  তাইই হয়ত মানুষ তার কাহেই উপকার চাইত ।  শুধু একবার চুরি করে গাছ কাঁটার জন্য এক লোকের মুক্তির জন্য চিঠি উপেক্ষা করে উল্টো তার শাস্তির জন্য সুপারিশ করেছিলেন ,  কারণ তদন্তে দেখা গেছিল সে লোক আসলে কাঠের চোরাকারবারি ,  আর ইউরির কথা ছিল সবাই যদি গাছ এইভাবে কেটে শেষ করে ফেলে তাহলে বন টিকবে কিভাবে ! 
কামানিন  ১৯৬১র ডিসেম্বরের গাগারিনের ভারত ভ্রমণ নিয়ে বলেছিলেন যীশু শত লোককে মাছ - রুটি খাইয়ে হয়ত মুগ্ধ করে ছিলেন কিন্তু ইউরি লাখো  মানুষকে কেবল হাসি দিয়ে সন্তুষ্ট করতে সক্ষম এই প্রমাণ আমরা পেয়েই যাচ্ছি !  ইউরির উষ্ণ হাসি এবং স্বভাবের প্রশংসা করে স্বয়ং করোলভ বলেছিলেন যুদ্ধ উত্তেজনা থামিয়ে দিতে পারে প্রাণখোলা ইউরি ।   কিন্তু এত কিছুর মাঝে ছোট্ট একটা ভুলের ফলে ইউরির ক্যারিয়ার অন্য দিকে মোড় নেয় ,  বন্ধুদের সাথে ক্রমিয়ার এক বন্দরের পারিবারিক ছুটি কাটাবার সময় বেশ মাতাল অবস্থায় সেখানে পরিচিত হওয়া এক তরুণী নার্সের ঘরে ঢুকে ছিল ইউরি ,   তার কয়েক মিনিটের মাঝেই সন্দেহবশত তার স্ত্রী একই ঘরে প্রবেশ করে ,  তার রোষ থেকে রক্ষা পেতে জানাল দিয়ে লাফ দিয়ে নিজেকের মারাত্নক আহত করে মহাকাশ ফেরত বীর !  হাসপাতালে এক মাসের বেশী থাকতে হয়েছিল সেই চোট সারাতে এবং বেশ কিছু মিথ্যা কাহিনী রটানো হয়েছিল তার সেই ব্যর্থ অভিযানকে সামাল দেবার জন্য ।  
লেখকেরা অবশ্য নানা রেফারেন্স দিয়ে বলেছেন সেই সময়ে রমণীদের কাছে জনপ্রিয়তায় ইউরির সাথে পাল্লা দিতে কেবল মাত্র বিটলসএর চার ছোকরাই হয়ত পারত ,  সব দেশের নারীরাই তার সঙ্গের জন্য পাগল ছিল ,   লাখো রমণী শুধু চোখের ইশারায় বিছানায় যেয়ে প্রস্তত ছিল ,  সেই হিসেবে এত জনপ্রিয়তার মাঝে একজন স্টার যা করেন ,  ইউরির মাঝে আত্র থেকে বেশী স্থলন দেখা যায় নি ।  কিন্তু সেই আহত হবার ঘটনা অনেকের গুড বুক থেকে তার নাম মুছে দেয় ।  

এর মাঝে সোভিয়েত মহাকাশ অভিযানের উপরে আসে সবচেয়ে বড় আঘাত ,  ক্যান্সারে ভুগে করোলভ মাত্র ৫৯ বছর বয়সে মারা যান  ১৯৬৬র প্রথম দিকে ,  এত বড় আঘাত সামাল দেওয়া আর সম্ভব হয় নি অত বড় রাষ্ট্রের পক্ষেও ।   জীবনের শেষ অপারেশনের মাত্র দুই দিনে আগে ইউরি এবং লিওনভ দেখা করতে গিয়েছিলেন গুরুর সাথে ,  তাদের কাছে জীবনে প্রথমবারের মত তার উপরে চলা নির্মম অত্যাচারের কথা বলেন করোলভ ,  বলেন পুলিশের পীড়নের কথা ,  সাইবেরিয়ার নির্বাসনের কথা ,  সেখান থেকে ফেরার পথে মুচিগিরি এবং মজুরি করে ট্রেন ভাড়া জোগাড়ের কথা ।  গুলাগের দিনগুলোর কথা আর কোথাও বলেননি সর্বকালের অন্যতম সেরা এই বিজ্ঞানী ।  
প্রথমবারের মত নাড়া খায় ইউরির মন ,  বুঝতে পারেন তিনি দেশের চলন ব্যবস্থার কোথাও বড় ধরনের গলদ আছে ,  তাছাড়া করোলভের মত একজন স্বীকৃত জাতীয় সম্পদকে কেন এতটা হেনস্থা স্বীকার করতে হল বিনা বিচারে ।  গুরুর মৃত্যুর পরে ইউরি বলেছিলেন করোলভের  দেহভস্ম চাঁদে না নিয়ে যাওয়া পর্যন্ত আমার শান্তি নেই ।   কসমোনাটরা  যোগসাজশ করে উনার দেহভস্মের কয়েক মুঠো পরের মহাকাশযাত্রা অভিযানের সময় শূন্যে ছড়িয়ে দিয়েছিলে বলে শোনা যায় ।  

এত জনপ্রিয়তার মাঝেও নিজের অজান্তেই পরম শক্তিশালী শত্রু তৈরি করে ফেলেছিলন সদাহাস্যরত ইউরি ।  নিকিতা ক্রুশ্চেভ তাকে যেমন তার আমলের সাফল্যের প্রতীক হিসেবে সারা বিশ্বের কাছে তুলে ধরত ,  ততই পরবর্তী সোভিয়েত প্রধান ব্রেজনেভের কাছে চক্ষুশুল হয়ে গেলেন তিনি ।  অথচ তাদের মধ্যে ব্যক্তিগত কোন সমস্যা ছিল না ।  ব্রেজনেভ ক্ষমতায় আসার পরে ইউরির প্রভাব ,  সুযোগ সুবিধা প্রায় রাতারাতি উধাও হয়ে গেল ।  এই নিয়ে তিনি শুধু বলেছিলেন ব্রেজনেভকে আমি পছন্দই করতাম কিন্তু কোনদিন তার কাছে যেয়ে মনের কথা বলতে পারলাম না ।   অন্যদিকে প্রতিপক্ষ ক্রুশ্চেভের মুখপাত্র হিসেবে পরিচিত হওয়ায় গ্যাগ্যারিনকে যতদূর সম্ভব দূরে থাকার সিদ্ধান্ত নিয়েছিলেন ব্রেজনেভ ।  
এর মধ্যে সয়ূজ দুর্ঘটনায়  ভ্লাদিমির কোমারভ মারা যান ,  যেই মিশনে ব্যাকআপ হিসেবে ছিলেন ইউরি ।  এই ভয়াবহ ঘটনার পর সয়ূজের পরবর্তী যান ঠিক করতে ২ বছরের সময়সীমা নির্ধারণ করে ইউরির আকাশে ওড়ার উপরে নিষেধাজ্ঞা জারি করা হয় ।   যদিও যুদ্ধ বিমান চালানোর অনুমতি আদায় করে ফেলেন তিনি পরবর্তীতে ।  

 তার পরের ঘটনা যথেষ্ট রহস্যজনক ,  ১৯৬৮র ২৭ মার্চ মিগ বিমানের প্রশিক্ষণ দেওয়ার সময় তার বিমানটি বিধ্বস্ত হয় ,   ইউরি সহ অপর বৈমানিকের দেহ খণ্ড খণ্ড হয়ে পুরো এলাকার উপরে ঝরে পরে ।  মাত্র ৩৪ বছর বয়সে ইউরি আমাদের ছেড়ে চলে যান চিরতরে ,  অথচ উনার স্বপ্ন ছিল চাঁদে যাবার ।   এখন পর্যন্ত তার মৃত্যুর কারণ চুলচেরা করে জানা সম্ভব হয় নি ,  তবে তার পরিবারের অনেকেই মনে করত স্বয়ং ব্রেজনেভের আদেশে তাকে হত্যা করা হয়েছে , যদিও এই ধারণার পক্ষে কোন প্রমাণ পাওয়া যায় নি ।  হতে পারে কোন পাখির সাথে লেগে প্লেনটি দুর্ঘটনায় পড়েছিল ,  অথবা পাশ দিয়ে ছুটে যাওয়া কোন দ্রুত গতির বিমানে সুপার সনিক বীমের ফলে সৃষ্ট অয়েভে স্পিন করে এই দুর্ঘটনা ঘতেছিলে ।  কেজিবি এই ঘটনার তদন্ত করেছিল একাধিকবার ,  এমনকি বছর কয়েক আগেও নতুন করে খতিয়ে দেখা হয়েছিলে একমাত্র সোভিয়েত সুপারহিরো যিনি কিনা আদতে মানবজাতির সুপারহিরো ,  তার মৃত্যুর কারণ ।  

ইউরির অকাল মৃত্যুর পরে তার সহকর্মী কসমোনাটরা গিয়েছিল গাগারিন পরিবারের সাথে দেখা করতে ,  সেখানে যেয়েই তিতভ ইউরি সম্পর্কে সবচেয়ে হৃদয়গ্রাহী সত্যটা অনুধাবন করতে পারেন -  ইউরি গাগারিন ছিলেন এমন একজন  ,  যাকে মানুষ ভালবেসেছিল ।  

 (  ব্যবহৃত ছবিগুলো গাগারিন বিষয়ক ওয়েবপেজ থেকে নেওয়া ,  
 এই পোস্টটি প্রিয় পড়ুয়া রেজাউল করিম সুমন ভাইয়ের জন্য ) 






পেরু  -  বলিভিয়ার সীমান্তে বিড়ম্বনা ,  হঠাৎ পাওয়া বন্ধু এবং জোড়া রঙধনুর কাহিনী 




যেই মুহূর্তে পেরু থেকে বিদায় নিতে উদ্যত আমরা তিন মাস্কেটিয়ার  (  অধমের সাথে হুয়ান ভিদাল ও ইয়াইয়াস সেরণা )  ,  সেই মুহূর্ত থেকেই যত গণ্ডগোলের শুরু ।  ওয়াল্টার নামের এক পেরুভিয়ানকে বেশ কটি ট্যুরের জন্য যথেষ্ট পরিমাণ টাকা দেওয়া হয়েছিল ,  সব সুচারু ভাবেই সম্পন্ন হল ,  কিন্তু টিটিকাকা হ্রদ ঘোরার পরপরই বাস স্টেশনে যেয়ে তার সহকারীর দেখা মিলল না !  এখন কি করা  ? 
 বলিভিয়া হয়ত না গেলেও চলে এই যাত্রা ,  কিন্তু সেই দেশের রাজধানী লাপাজ থেকে আমাদের বিমান টিকেট করা আছে আর্জেন্টিনার ,  সেটি মার যাবে যে  !  বাস ভাড়া না হয় সামলে নেওয়া যাবে ,  কিন্তু বিমান ভাড়া জলে গেলে পুরোই অধিক শোকে পাথর হবার দশা হবে আমাদের !   তাই কাউন্টারে জিজ্ঞেস করে পাওয়া গেল অন্য আরেক বাস টার্মিনালের হদিস ,  যেখান থেকে আন্তর্জাতিক বাস ছাড়বে  কুড়ি মিনিটের মধ্যে !  এমনিতেই তাপমাত্রা তখন ৪২ ডিগ্রি সেলসিয়াস ,  এই গরমের মাঝে এত ঝামেলা আর কাঁহাতক ভাল লাগে  ! 

 আর কি ,  পড়িমরি করে সেখানে যেতে যেতেই বাস দিল ছেড়ে ,  অবস্থা যেই লাউ সেই কদুই হতে পারত কিন্তু বাঁচিয়ে দিল সেই টার্মিনালে অপেক্ষারত এক বলিভিয়ান নাগরিক ,  নাম তার কার্লোস হুগো লেমা তেখেরিনা ,  বাকী সময় তাকে হুগো নামেই সম্বোধন করলাম সবাই ।  সেই জানাল ,  এখানে ট্যাক্সি পাওয়া যেতে পারে ,  যেটা করে আমরা বলিভিয়ার সীমান্ত পর্যন্ত যেয়ে ,  ইমিগ্রেশনের ঝামেলা শেষ করে আবার লাপাজে যাবার ট্যাক্সি ধরতে পারব ,  আর কয়েকজন একসাথে গেলে ভাড়াও এমন আহামরি বেশী কিছু হবে না ।  হুগোর বাড়ী বলিভিয়ার বৃহত্তম শহর সান্তাক্রুজে ,  যদিও সে এখন আসছে ইকুয়েডরের শ্বশুর বাড়ী থেকে ,  অনেক দিয়েগো ম্যারাডোনার মত দেখতে মানুষটির হাতে বেশ বড়সড় এক কাগজের প্যাকেট ,  তাতে লেখা  Fragile ,   কি এমন ভঙ্গুর জিনিস সেই জানে !   অল্প কথায় জানাল ,  তার আবার মুদ্রা সংগ্রহের বাতিক আছে ,  এমনকি সেই সংগ্রহশালায় আছে খোদ বাংলাদেশের মুদ্রাও ।  !  
উত্তম প্রস্তাব ,  মিলল ট্যাক্সি ,  মুশকিল হল জায়গা নিয়ে ,  জনবল বেশী হয়ে গেছে !  দলের বাকিদের জন্য আত্মত্যাগ স্বীকার করে পরম বন্ধু ইসাইয়াস গাড়ীর পিছনের খোলের মাঝে নানা ব্যাকপ্যাকের মাঝে ভিড়ে নিজের জায়গা করে নিল ।  শুরু হল আমাদের নতুন যাত্রা ।  

সীমান্তের কাছের ইমিগ্রেশন অফিসের কাছেই গাড়ী ভিড়ল ,  কিন্তু ততক্ষণের আন্দেজের বৃষ্টি দেবতা আমাদের বিরহে কাতর হয়েই হয়ত তার রাশি রাশি জল কণা পাঠিয়ে দিয়েছে যাত্রাবিরতি করবার জন্য ।  গাড়ী থামার সাথে সাথে চারপাশ থেকেই জেঁকে এল অন্তত তিরিশজন কিশোর ,  প্রত্যেকেই চাইছে আমাদের ব্যাগপত্তর বহন করে কিছু পয়সা কামাতে ,  তাদের ভিড় দেখে আমি তো আমি ,  মেক্সিকোই জন্ম নেওয়া হুয়ান ভিদাল পর্যন্ত আর্ত চিৎকার করে উঠে বলল ,  ইস ,  মশার ঝাকে পড়েছি মনে হচ্ছে ।  সে বিপদ কাটানো এমন কোন ব্যাপার নয় ,  কিন্তু এই ডামাডোলে একটা ব্যাগ খোয়া গেলেই কিন্তু চিত্তির !  অবশ্য ভরসা হচ্ছে গাড়ীর পিছনে কেউ চৌর্যবৃত্তির উদ্দেশ্যে খুললেও পাবে সদ্য ঘুম ভাঙা এক তরুণ !  
বুক ঠুকে ইমিগ্রেশন অফিসে ঢোকা হল ,  এখন অপেক্ষার পালা !  কতক্ষণ লাগে কে জানে ,  কিন্তু বাংলাদেশ -  ভারত সীমান্তের মত দুর্ভোগ হবে না এমন আশা মনের কোণে ।   অন্য দুইজনের মেক্সিকান পাসপোর্ট বিধায় মিনিট খানেকের মধ্যেই ছাড়পত্র পেয়ে গেল ,  এবার বাংলাদেশে পাসপোর্ট হাতে পড়তেই ইমিগ্রেশন অফিসার একেবারে ইঁদুরের পনির শোঁকার মত চরম আগ্রহের সাথে খুঁটিয়ে খুঁটিয়ে দেখতে লাগলেন ।  এই পাতা উল্টায় ,  তো সেই পাতা নাড়ে !  আরে ব্যাটা  ,  তোর দেশ থেকে তো বাহির হয়েই যাচ্ছি ,   এত পরীক্ষা কিসের !  এমনিতেই ওয়াল্টারের ওপর চটে সমস্ত পেরুভিয়ানকে শাপশাপান্ত করেই চলেছি অন্যদের আতিথেয়তা ভুলে ।  ব্যাটা মিনিট পনের তার সামনের প্রাগৈতিহাসিক যন্ত্রটা থেকে মুখ তুলে বলল -  তুমি যে পেরুতে এসেছ তা আমাদের রেকর্ডে নিবন্ধ করা হয় নি !  
মামুর বুটা ,  এইটা কি আমার দোষ !  পাসপোর্ট খুলে দেখালাম সেখানে লিমাতে ল্যান্ডিং - এর সিলমোহর জ্বলজ্বল করছে ,  আর কি দরকার !  তার এক কথা -  তুমি যে পেরুতে এসেছ তা এখানেই লেখা হয় নি !  মনে হয় সেদিন বিমান বন্দরের যন্ত্র কাজ করছিল না !  আজব ব্যাপার -  এখন আর কি করার আছে ,  আসার কথা যখন লিপিবদ্ধ কর নি ,  যাবার টাও কর না !  শান্তি মত যেতে দাও না বাপু !  
উল্টো সে কুত কুত চোখে জটিল ভঙ্গীতে তাকিয়ে  অন্য দুইজনের পাসপোর্ট নিয়ে বিজয়ীর ভঙ্গীতে বলে উঠল -  এদেরও রেকর্ড লিপিবদ্ধ করা হয় নি  !  গোদের উপর বিষফোঁড়া !  গেল চল্লিশ মিনিট এই ঝামেলা কাটাতেই !  এমনিতেই পেরুভিয়ান অ্যাম্বাসীর উপর মেজাজ খাট্টা হয়েছিল নিজে উপস্থিত থেকে ,  আঙ্গুলের ছাপ দিয়ে ,  অপরাধী যে না এমন প্রত্যায়নপত্র  দাখিল করে ভিসা পাওয়ার ঝামেলায় ,  এখন আবার চটতে হল তাদের ইমিগ্রেশনের বদৌলতে ।  
ভালোর মধ্যে একটাই -  ঝুম বৃষ্টি থেমে গেছে ,  খানিকটা ইলশে গুঁড়ি চলছে বটে ,  কিন্তু সহনীয় পর্যায়ের ।  চাল্লু গোছের এক ছোকরা রিকশাচালক নিজে থেকেই এগিয়ে এসে মালপত্র নিতে নিতে বলল ,  আমিই নিয়ে যাব তোমাদের কোপাকাবানায় !  আরে ,  এই ব্যাটা জানল কি করে আমরা কোপাকাবানা যাব ,  কিন্তু সে তো যাত্রার শেষে ব্রাজিলের বিশ্বখ্যাত সৈকত ।  রিকশায় যেতে গেলে এক জীবনেও কুলোবে না !  আমাদের অপ্রস্তুত অবস্থা দেখে সে একগাল হেসে বলল ,  আরে টাকা বেশী চাইব না ,  ঐ তো সেতু পার হলেই বলিভিয়ার ইমিগ্রেশন ,  সেটার পরপরই বলিভিয়ার কোপাকাবানা !  মানে রিও সেই সৈকতের নামেই এই সীমান্তবর্তী শহরেরও নাম !  

 যাক নিশ্চিন্ত হয়ে রিকশায় তিনজন ব্যাকপ্যাক সহ চেপে বসতেই সে পেছন থেকে প্যাডেল ঘুরানো শুরু করল ,  বাংলাদেশের রিকশার মত সামনে নয় ,  এই ধরনের রিকশায় চালকের আসন থাকে যাত্রীদের পেছনে ।  

 সেতু পর্যন্ত যাবার আগেই বিশেষ সীমান্তরক্ষী বাহিনীর কম্যান্ডোরা আমাদের থামিয়ে সেই রিকশাকে অপেক্ষা করতে বলে সোজা এক বদ্ধ কামরায় ঢুকিয়ে দিল  ! 
 মহা মুসিবত ,  সেখানে দুইজন বিশেষ রক্ষী ছাড়া আর কেউ নেই !  কোন বিপদে পড়লে কেউ বাচাতেও এগোবেনা ,  কারণ এটি পুলিশেরই অফিস ,  আর পেরু পুলিশ যে বাংলাদেশ পুলিশের মতই দুর্নীতিবাজ  না হলেও ফিনল্যান্ড পুলিশের মত দুর্নীতিমুক্ত নয় তা সবাই জানে !  মনে মনে নিশ্চিত হয়ে গেলাম ,  কপালে কিছু অর্থদণ্ড আছে এবার ।  
ব্যাটারা অবশ্য খুবই ভদ্র ভাষায় দুঃখ প্রকাশ করে বলল  ,  এমন তরতাজা তিনটি তরুণকে একসাথে দেখলে তাদের ব্যাগপত্র ভাল মত চিরুনি সার্চ করা যে কোন কাস্টমসেরই কর্তব্য !  কেন বাবা ,  তরুণ বয়সে ঘুরলে তোমাদের সমস্যা কি ,  তাহলে কি হুইল চেয়ারে আসা উচিত ছিল ?  যতসব !  সে মাখনের মত মোলায়েম ভাষায় বলল ,  যেহেতু এই অঞ্চলটি মাদক ব্যবসার জন্য কুখ্যাত তাই সে কেবল আমাদের মানিব্যাগগুলো অনুসন্ধান করে দেখতে চায় সাথে কোন অবৈধ মাদক আছে কি না  ! 
 আরে ব্যাটা সন্দেহ হয়েছে ,  সন্ধান তো চালাবিই ,  কিন্তু ম্যানিব্যাগ কেন !  ফাঁকা করবার মতলব নিশ্চয়ই !  কিন্তু আমাদের ধারণা ভুল প্রমাণিত করে তার অত্যন্ত ভদ্র এবং সুচারু ভাবে সন্ধানকাজ শেষের পরপরই আমাদের রিকশায় ফের যাবার পথ দেখিয়ে দিল  ।  বিশ্বাসই হচ্ছিল না ,  যে মুঠোর মধ্যে পেয়েও তারা কোন অর্থ দাবী করল না ,  অবশ্য কয় দিন পর এক বন্ধু বলছিল ,  তার ব্যাগের গোপন পকেটে রাখা ৫০ ইউরোর নোট হাপিশ হয়ে গেছে ,  কিন্তু সেটা সেই কাস্টমস কর্মকর্তার মাধ্যমে না নিজের বেখেয়ালে তা আর মনে নেই ! 
মিনিট তিনেকের রাস্তা ,  রিকশায় আর না উঠে সেতুটুকু হেঁটেই অতিক্রম করে পা দিলাম এক নতুন ভূখণ্ডে ।  রেড ইন্ডিয়ানরা দল বেঁধে সেখানে নদীতে ধরা টাটকা মাছ বিক্রি করছে ,  অনেকেই কাফেলা বেঁধে চলছে পেরুর দিকে বাণিজ্যের আশায় ।  

এখন বলিভিয়ার ইমিগ্রেশনের পালা ,  ফর্ম চাইতেই ব্যাটা পাসপোর্ট নেড়ে অবাক হয়ে বলল -  তোমার তো বলিভিয়ার ভিসা নেই  !  আরে বাবা ,  ভিসা যে নেই তা কি তুমি আমার চেয়ে ভাল জান !  আবার ব্যাখ্যা করতে হল ,  ফিনল্যান্ডে বলিভিয়ার কনস্যুলেট আপাতত বন্ধ ,  তাদের সুইডেনের অ্যাম্বাসীতে ফোন করে যোগাযোগ করাতে তারা জানাল তাদের অ্যাম্বাসীও আর একমাস পর উঠে যাচ্ছে ,  কাজেই তারা এমতাবস্থায় ভিসা ইস্যু করতে অপারগ !   কিন্তু আমাদের বিমান টিকিট যে কাটা আছে  ,  এখন কি করা যায় !  সেই পরামর্শ দিল ,  সীমান্তে যেয়ে ভিসা চেও ,  বাংলাদেশের নাগরিকদের সীমান্তে ভিসা দেবার নিয়ম আছে ।   (  আমেরিকান পাসপোর্ট হলে অবশ্যই ভিসা নিয়ে আসতে হবে ,  এবং তার খরচও প্রায় ১৫০ ডলার ,  যে কারণে ইসাইয়াস তার আমেরিকান পাসপোর্ট সযত্নে ব্যাগের গোপন কোণে রেখে মেক্সিকান পাসপোর্টই দেখাল এই যাত্রা )  ।  
ব্যাখ্যা শুনে তার মন গলল ,  একগাল হেসে ফর্ম দিয়ে বলল ,  দেখ ইমিগ্রেশন অফিসার কি বলে ।   তার আগে ফর্মটা  লিখতে হবে তো ,  স্থানীয় এক মহিলা এগিয়ে এসে জানাল খুব অল্প পয়সার বিনিয়ে উনি আমাকে ফর্মটা পূরণ করে দিতে ইচ্ছুক  (  বাংলাদেশে অনেক অ্যাম্বাসীতেও যেটা হয়  )  ,   তাই হল ।  বিশাল লাইনে মিনিট বিশেক দাড়িয়ে ইমিগ্রেশন অফিসারের সামনে পোঁছানো মাত্রই উনি প্রায় চিৎকার করে উঠলেন -  বাংলাদেশ !  
তারপর জ্ঞান না হারালেও কি এক অজানা কারণে খুশী হয়ে প্রায় হাত ধরে পাশের ঘরে নিয়ে যেয়ে আরেক অফিসারের হাতে পাসপোর্ট দিয়ে বললেন  –  সেই বাংলাদেশ থেকে এসেছে ,  ভিসা দিয়ে দাও !  
 আহা ,  মধুবর্ষণ করল কানে বাক্যগুলো ,  কারণ পুরো যাত্রাই এক একটি ব্যাপারে আমরা সন্দিহান ছিলাম ,  আমার ভিসা না মিললে আবার ১০ ঘণ্টা বাসে চেপে কুজকো যেয়ে নতুন করে বিমান টিকেট কাটতে হত বুয়েন্স আয়ার্সের ।   যাক ,  ঝামেলা গেল । 
 বলতে বলতেই অন্য অফিসার চেয়ে বসল ৫৩ ডলার ।  না ,  না উপরি নয় ,  এটাই সেই দেশের ভিসার ন্যায্য দাম ,  কিন্তু দিতে হবে আমেরিকান ডলারে ,  না হয় বলিভিয়ার মুদ্রা  বলিভিয়ানোতে ,  অথবা পেরুর মুদ্রা সোলেসে !  কিন্তু আমাদের কাছে নেই এর একটিও !  ইউরো দিলাম ,  ব্যাটারা বলে -  দুনিয়ার এই প্রান্তে ইউরো অচল ,  যতই বলি এটি ডলারের চেয়ে অনেক শক্তিশালী মুদ্রা ,  কিন্তু তারা নিতে রাজী নয়  !  একজন উপায় বাতলে দিল ,  পেরুতে ফিরে যেয়ে কোন মুদ্রা বিনিময়ের দোকানে ইউরো ভাঙ্গাতে ! 
 হা কপাল ,  আবার সেই ভেজাল !  সেই মুহূর্তে আর ঝামেলা বাড়াতে ইচ্ছে করছে না ।  এমন সময় মনে পড়ল হুগোর কথা ,  তার কাছে কিছু বলিভিয়ান মুদ্রা থাকতেই পারে !  সে নাকি আবার বাহিরে আমাদের জন্যই ট্যাক্সি ঠিক করে অপেক্ষা করছে ।  কিন্তু কয়েক মিনিটের পরিচয়ে একজনের কাছে এভাবে টাকা চাওয়া ঠিক হবে ,  বিশেষ করে বলিভিয়ায় ৫৩ ডলার খুব একটা কম টাকা নয়  !  তারপরও ,  মন বলল কাজ হতে পারে ,  মানুষই তো মানুষের উপকার করে ।  
সরাসরি বললাম হুগোকে -  অ্যামিগো ,  এই বিপদে পড়েছি ,  কিছু টাকা অল্পক্ষনের জন্য ধার লাগবে !  কোপাকাবানায় ঢুকেই শোধ করে দেব ।  সাথে সাথেই চওড়া হাসি দিয়ে সে জানাল ,  কোন চিন্তা কর না ,  আমি তো এখন ফিরছি শ্বশুরবাড়ী ইকুয়েডর থেকে ,  সাথে বেশ কিছু ডলার আছে ,  চল ,  তোমার ঝামেলা শেষ করে আসি ।  
বন্ধুত্বপরায়ণ হুগো সেই ইমিগ্রেশন অফিসারকে ৫৫ ডলার দিয়ে আবার বাকী  দুই ডলারের সমপরিমাণ স্থানীয় মুদ্রা বলিভিয়ানো ঠিকই আদায় করে ,  আমাদের কৃতজ্ঞ বিস্মিত দৃষ্টির সামনে উঠে বসল অপেক্ষারত ট্যাক্সিতে ।  এবারের গন্তব্য -  বিশ্বের উচ্চতম রাজধানী লাপাজ । 
যাত্রা শুরু আগেই থেমে গেল ,  এক মোড়ে দাড়িয়ে গেল ট্যাক্সি ,  পিছনের ডালা খুলে বিশালদেহী এক লোক সুন্দর সেঁধিয়ে গেল ভিতরে !  কি ব্যাপার ,  অনুমতি ছাড়াই এমন ঘটল কেন !  জানতে চাইতেই ,  চালক জানালেন বলিভিয়ার সব গাড়ীতেই পেছনে এমন জনাদুয়েক যাত্রী এভাবে গুটিসুটি মেরে যায় !  এইটাই নিয়ম ।  
এমন সময় চোখ পড়ল বলিভিয়ার আকাশে ,  আমাদের যাত্রাপথের সমস্ত ক্লেদ ক্লান্তি ভুলিয়ে এই প্রাচীন ভূমিতে স্বাগতম জানাবার জন্যই যেন আবির্ভূত হয়েছে অপূর্ব পূর্ণ রঙধনুর ,  একটি নয় ,  এক জোড়া !  এমন অপরূপ দৃশ্য দেখা হয় নি কোনদিনই ,   সব ভুলে সেই নিসর্গই উপভোগ করতে লাগলাম সবাই চালক বাদে । 

মাঝে মাঝেই মনে হল ,  টিটিকাকা হ্রদের বুক থেকে যেন সরাসরি উঠে এসেছে সপ্তবর্ণা বিস্ময় , 

 কখনো আবার মনে হল তেপান্তরের মাঠই এর উৎস    

এর খানিকপরই তেড়ে আসা বুনো মোষের দলের মত ঘন কালো মেঘের দল দখল করে নিতে থাকল সোনা রাঙা আকাশ ,  মেঘ -  সূর্যের লুকোচুরির ফাঁকে মনের পর্দায় গেথে গেল সেই চুরি যাওয়া আলো । 

এই ধূসরতার মাঝেও চোখে পড়ল বিশ্বের তরুণতম ও দীর্ঘতম পর্বতমালা আন্দেজ ।  


বড় বড় ফোঁটায় বৃষ্টি পড়া শুরু হল ,  তখনই দেখা গেল গাড়ীটি বেশ মান্ধাতার আমলের ,  হিটিং ব্যবস্থা ঠিক মত কাজ করছে না ,  কাঁচে জমে যাচ্ছে ধোঁয়াশা মতন !  সামনে বসা চালক এবং হুগো পালাক্রমে সেই কাঁচ মুছে পরিষ্কার করে পথ চলছে !  এই ফাঁকেই দেখলাম একটা সাইনবোর্ড ,  তাতে লেখা  তিহুয়ানাকো -  ৩ কিমি !  !  হায় হায় ,  আমার আরাধ্য স্থান এই প্রাচীন রহস্য নগরী ,  যেখানে আছে বিশ্বের সবচেয়ে বড় পাথর খণ্ডের ফটক ,  যার উৎস আজো রহস্যে মোড়া ,  এত কাছে এসেও দেখতে পারব না  !  জিজ্ঞেস করতেই শুনলাম ,  আজ অনেক আগেই বন্ধ হয়ে গেছে সেই নগরীর দরজা ,  কাজেই পরের বার !  

এর ফাঁকে হুগো  Fragile  লেখা বাক্স থেকে তার শ্বাশুড়ীর হাতের তৈরি পিঠা জাতীয় মিষ্টান্ন ভাগাভাগি করে দিল সবার মাঝে  (  এই তাহলে সেই ভঙ্গুরতার রহস্য )  ।   ঘণ্টা আড়াই পরে দেখা মিলল লাপাজের পার্শ্ববর্তী শহর আলতোর  আলোর ,  তার পরপরই লাপাজ ।  
হুগোর পূর্বপরিচিত হোটেলেই উঠলাম একসাথে ,  যদিও প্রথমে তিন তারা দেখে সবাই একটু গড়িমসি করছিলাম ,  কিন্তু হুগো জানাল চিন্তার কিছু নেই ,  খুবই ভাল এবং নিরাপদ হোটেল ,  কিন্তু ভাড়া অত্যন্ত কম !  আসলেই তাই ,  বিশাল বিলাসবহুল কক্ষের পরও জনপ্রতি ৮ ইউরো !  এবার আমাদের লাপাজ দর্শনের পালা ,  হাতে সময় খুব কম ।  সবাই হোটেল কক্ষে বসে পরিকল্পনা ঠিক করছি ,  আমি বলে বসলাম ,  ছোট্ট বেলা থেকে শুনে আসছি লাপাজের দমকল বাহিনীর অফিস কোন কাজ করে না  ,  কারণ প্রায় ১২ , ০০০ ফুট উচ্চতায় অবস্থিত এই শহরের বাতাসে অক্সিজেনের পরিমাণ এতই কম যে আগুন লাগলেও তা ছড়াতে পারে না ,  তাই অব্যবহৃত থাকতে থাকতে অফিসগুলোর যন্ত্রতে নাকি মরচে পড়ে গেছে !   তাই ,  অন্তত দমকল বাহিনীর অফিস দেখতে চাই একটি হলেও ।  
সেই সাথে আছে রাতের লাপাজের আহ্বান ।  শুরু হল আমাদের লাপাজ ভ্রমণ -  -  - 







লাস্ট ডেজ অফ পম্পেই




  (  পোস্টটি পড়ার আগে ভিসুভিয়াস এবং এরকোলানো  নিয়ে পোস্ট দুটি পড়া থাকলে ভাল হয় ,  একই তথ্য একাধিক পোস্টে প্রসঙ্গক্রমে প্রাসঙ্গিক হলেও বারবার না লিখে কিছুটা উহ্য রেখেছি ) 
সারি সারি পাথর বসানো রাস্তা চলে গেছে নগরীর বুক চিরে ,  বেশ বড় বড় পাথর ,  মসৃণ তার পৃষ্ঠদেশ ,  কয়েক জায়গায় অগভীর খাজ মত ,  বোঝা যাচ্ছে কোন বিশেষ বাহনের অবিরাম চলাচলের ফলে কঠিন পাথরের বুক ক্ষয়ে এই চিহ্ন তৈরি হয়েছে চাকার ঘর্ষণে ।  কারা টানত সেই গাড়ী ?  হয়ত ঘোড়া ,  গাধা ,  গরু ,  খচ্চর বা মানুষ ,  মাত্র দুই হাজার বছর আগে !  জি ,  ঠিকই পড়েছেন ২০০০ বছর আগেই এক সমৃদ্ধ রোমান জনপদ ছিল এলাকাটি ,  ছিল এক রমরমা বাণিজ্যকেন্দ্র !  অদূরেই ভূমধ্যসাগর ,  বণিকেরা ভিড় করে আসত নানা দেশ থেকে ,   চলত পণ্যের বিকিকিনি ,  সবার বিনোদনের জন্য শহরে গড়ে তোলা হল রোমান স্টেডিয়াম বা অ্যারেনা ,  বিশাল সব কাজকারবার ।  


শহরটির এক দিকে অল্প দূরেই যেমন সমুদ্র ,  তেমনি অন্যদিকে আকাশের গায়ে হেলান দিয়ে ঘুমায় এক সবুজ পাহাড় ।  অরণ্য ,  পাহাড় ,  সমুদ্র মিলিয়ে অনেকটা পুরাণের স্বর্গ স্বর্গ আবহ এলাকার নিসর্গে ।  কিন্তু একদিন সেই সবুজ পাহাড় জেগে উঠল ভীষণ ক্রোধে ,  ভিতরে জমে থাকা টন টন পাথর সে উগড়ে দিল চোখের নিমিষে ,  নিরীহ সবুজ পাহাড় রূপান্তরিত হল ইতিহাসের কুখ্যাততম আগ্নেয়গিরিতে ,  এই বিশেষ শহরটিসহ পাঁচটি শহর চলে গেলে আগ্নেয়গিরি লাভা ,  ছাই ,  বর্জ্যের নিচে ,  মৃত্যু ঘটল ১৬ , ০০০ মানুষের ।  মানব সভ্যতার ইতিহাসে অমরত্ব পেল শহর এবং সেই ফুঁসে ওঠা আগ্নেয়গিরিটি ,  হয়ে থাকল এক অমোচনীয় কালো অধ্যায় ,  যুগে যুগে ,  শতাব্দীর পর শতাব্দী  ধরে মানুষের মুখে ছড়িয়ে গেল দুর্ভাগা এই নগরীর কথা ,  নাম যার পম্পেই ।  আর আগ্নেয়গিরিটির নাম ভিসুভিয়াস ।  

ইতালি কেবলমাত্র একটি  দেশ নয় ,  ইতালি একটি আলাদা গ্রহের মত !  এই দেশে দেখার বস্তু এত বেশী আছে ,  সে হোক প্রাকৃতিক বা ঐতিহাসিক ,  এত ধরনের মানুষ আছে ,  যে বলা যায় ইতালি ভাল মত দেখতে উপলব্ধি করতে এক মানব জীবন যথেষ্ট নয় ।   এত শত শত দর্শনীয় স্থানের মাঝেও কিন্তু গত বছর সবচেয়ে বেশী সংখ্যক পর্যটক কিন্তু এসেছে এই ধ্বংসনগরীতেই ,  ২৬ লক্ষ !  চলুন ,  আজ ঘুরে আসি বর্তমানের পম্পেই নগরী থেকে ,  সাথী অক্টোবরের বৃষ্টিহীন মিষ্টি রোদ ।  

 ন্যাপোলী মহানগরী থেকে খানিক পরপরই ট্রেন ছাড়ে যা ভিসুভিয়াসের অগ্ন্যুৎপাতে ধ্বংসপ্রাপ্ত প্রায় সবগুলো শহর হয়ে যায় ,  তবে এদের মাঝে সবচেয়ে বেশী বিখ্যাত নিঃসন্দেহে পম্পেই ,  তার পরপরই এরকোলানো ।   আধুনিক পম্পেই নগরী আবার গড়ে উঠেছে পুরাতন শহরকে ঘিরেই ,  যদিও অধিবাসীরা ভুলেই থাকেন আগ্নেয়গিরির পাদদেশে বাস করার বিপদের কথা ,  কিন্তু মাঝে মাঝে টেলিভিশনে ভিসুভিয়াসের উপরে নির্মিত তথ্যচিত্র দেখলে তাদের মনে শঙ্কা দেখা দেয় -  কী হবে যদি পাগলা আবার ক্ষেপে ওঠে ?  কেউ জানে না সেই প্রশ্নের উত্তর ।  
 ট্রেন ষ্টেশন থেকে বেরোতেই প্রাচীন পম্পেই - এর দিকে যাবার দিক নির্দেশনা চোখে পড়ল ,  মিনিট দুয়েক হাঁটলেই তার একাধিক প্রধান ফটকগুলির একটা দেখা যায় ।  সেখানে দিয়ে আরও শত শত পর্যটকদের সাথে শহরপ্রাচীরের ভিতরে ঢুকতেই যেন দুইটি হাজার বছর পিছিয়ে গেলাম এক নিমিষে ।   সারি সারি স্তম্ভ ,  পলেস্তারা খসে পড়া দেয়াল ,  লম্বা পাথরের রাস্তা চলে গেলে শহরের আরেক মাথা পর্যন্ত ,  দেবদেবীর মন্দির -  শুধু মানুষ নেই ,  মানে সেই প্রাচীন মানুষগুলো নেই ,  এই সময়ে ট্যুরিস্টরা অবশ্য গমগম করছে সবখানেই ,  তাদের জ্বালাতে বরং ফাঁকা শহরের ছবি তোলা এক বিশাল ঝক্কি হয়ে দাঁড়াল ।  

প্রথমেই ফোরাম নামে ফাঁকা জায়গাটি দেখা হল যেখানে শহরের জনসাধারণের সভা বা এই ধরনের অনুষ্ঠান হত ,  এখন সেখানে ইতস্তত দাঁড়ানো কিছু স্তম্ভ ,  আর আশেপাশের ছাদ ছাড়া বাড়ী বাদে এমন কিছু নেই ,  আর সেখানে দাঁড়ালেই চোখে আটকায় ভীমদর্শন ভিসুভিয়াসে ,  আসলে কেবল ফোরাম থেকেই না ,  সমগ্র পম্পেইয়ের সবখান থেকেই  বিভীষিকাময় আগ্নেয়গিরিটি নজরে আসে ।  জানায় হয়ত মানুষদের সাবধানের থাকার আহ্বান ।  

 পম্পেই নগরীর অধিকাংশ ঘরেই অবশ্য প্রবেশের অনুমতি নেই ,  যেহেতু এখনো প্রত্নতত্ত্ববিদরা খোঁড়াখুঁড়ি চালাচ্ছেন ,  তাই খানিকটা দূরত্ব বজায় দেখেই দেখতে হয় সবকিছু ।  আবার কিছু কিছু এলাকার কাজ শেষ বিধায় বেশ আরামেই আগপাশতলা ঘুরে দেখার অনুমতি আছে ।  এমন এক ভবনে দেখা মিলল অপূর্ব রঙে রাঙানো কিছু দেয়াল চিত্র ,  পাকা রঙ দেখে মনে হচ্ছে যেন গত সপ্তাহেই কেউ তুলির পরশ বুলিয়ে গেছে ।  



ঘুনাক্ষরেও বোঝার উপায় নেই যে দু হাজার বছর আগে রঙ করা এই দেয়াল কয়েক মিটার লাভা আর ছাইয়ের স্তুপের নিচে চাপা পড়ে ছিল শত শত বছর !  এমন ধৈর্য্যশীল কাজের জন্য প্রত্ন তাত্ত্বিকদের প্রতি মাঠ আসলেই শ্রদ্ধায় নুইয়ে যায় ,  কিন্তু বিপরীত চিত্রটিও আছে ।  জনাব টনি নামে মূর্খ অসভ্য বর্বর এক লোক এই বিশ্ব সম্পদের গায়ে নিজের নাম লিখে রেখেছে  দেয়াল আঁচড়ে ! 

এই ভাবে নাম লিখলে কী কেউ অমর হতে পারে ?  মহাকালের বুকে নিজের নামকে অক্ষয় করে রাখা কি এতই সহজ ?  একই সাথে ঘৃণা এবং করুণা হল টনির প্রতি ।  বন্ধুরা ,  বাংলাদেশের অনেক পুরাকীর্তিতেও একই অবস্থা চোখে পড়েছে অনেক সময় ,  যদি আপনার সামনে কেউ এমন ক্ষতিকর কাজ করলে বুঝিয়ে বলবেন কেন এই কাজ করা উচিত নয় ,  বিশেষ করে আপনার শিশুটিকে এমন কাজ যে কত বড় অন্যায় সেটা অবশ্যই শিক্ষা দেবেন ।  

শহরের দেবরাজ জুপিটারের মন্দিরের পরে অ্যাপোলোর মন্দিরে যাওয়া হল ,  অনেকটা একই ধাঁচের সবখানেই ,  সারিসারি স্তম্ভ ,  ধসে পড়া ছাদ ,  ফাঁকা সবুজ জমি । 


এর মধ্যে হাউস অফ দ্য ফন নামের বিখ্যাত বাড়ীটির মাঝে ঢুকতেই উদ্যানের সাথে লাগানো ছোট একটি ঝর্ণার সামনে ফনের ভাস্কর্য দেখা গেল ,  যদিও এককালে কোন ধনী ব্যক্তির বিশাল বাড়ীটির মূল আকর্ষণ একটি অসাদাধারন মোজাইকের কাজ যেখানে সম্রাট আলেকজান্ডারের সাথে ইরানের সম্রাট দারিউসের যুদ্ধ দেখানো হয়েছে ,  মেঝেতে স্থাপিত বিশাল মোজাইকটির  বেশ ক্ষতিগ্রস্ত কিন্তু ঘোড়ার পিঠে অবস্থানরত আলেকজান্ডারের মুখাবয়ব পরিষ্কার বোঝা যায় ,  শুনলাম ব্যাটল অফ ইসূস নামের এই মোজাইকটি আসলে একটি গ্রীক চিত্রকর্মের নকল ,  যদিও এর বয়স নেহাত কম নয় !  

তেমনই হাউজ অফ দ্য ট্র্যাজিক পয়েট বাড়ীর প্রবেশ পথে যেমন মোজাইকে খোদাই করা ভীষণ দর্শন কুকুর চোখে পড়ল ,  তেমন ভিতরে ছিল গ্রীক পুরাণের নানা চিত্র ,  কিন্তু নামটা কেন হাউজ অফ দ্য ট্র্যাজিক পয়েট তার অবশ্য সঠিক ব্যাখ্যা মেলে না ।  ধারণা করা হয় যেহেতু শিল্পকলা ,  পুরাণ নিয়ে আগ্রহ ছিল তাই হয়ত বাড়ীর মালিক কবি ছিলেন ,  আর কবি ছিলেন মানেই তার প্রতিভা ছিল ,  আবেগ ছিল কিন্তু অর্থ ছিল না ,  তাই ট্র্যাজিক !  কী ভয়াবহ ভুল ধারণা সব যুগেই করা হয় কবিদের নিয়ে ।  

চমৎকার রাস্তাগুলো বৃষ্টির জল নেমে যাবার জন্য সামান্য ঢালু করে তৈরি ,  সাথে ফুটপাতগুলোও ।  কিন্তু প্রায়ই রাস্তার মাঝখানে পড়ে থাকা বিশাল সব পাথর দেখে স্বাভাবিক ভাবেই মনে কৌতূহলের উদয় হল ,  এগুলো কিসের জন্য ? 


উত্তর পাওয়া গেল চমকপ্রদ !  এগুলো রাস্তা পারাপারের জন্য ব্যবহার হত ,  বিশেষ করে মহিলাদের জুতা বা পরনের কাপড় যেন নষ্ট না হয় তাই তারা এই ফেলে রাখা পাথরের উপরে পা দিয়েই রাস্তা পার হতেন ।   বৃষ্টির দিনে জল - কাদা মিলিয়ে নিশ্চয়ই অকথ্য অবস্থা হয়ে থাকত তখন ,   কিন্তু মূল রহস্যের সমাধান এইখানেই নয় ,  আসল ব্যাপার হচ্ছে পম্পেই নগরীতে স্যুয়েজ বা বর্জ্য নিষ্কাশনের কোন সুব্যবস্থা ছিল না ,  তাই জনসাধারণ রাস্তার উপরেই ময়লা ফেলে রাখত ,  তারপর শহর থেকে নিযুক্ত কেউ এসে ময়লা সরিয়ে নিয়ে যেত ,  কিন্তু নির্দিষ্ট জায়গা ছিল না ময়লা ফেলার !  যে কারণে দিনের বেলা একজনের ফেলা ময়লায় বেখেয়ালে আরেকজনের বেশভূষা নষ্ট হলে জরিমানার বিধান পর্যন্ত ছিল !   এই পাথরগুলোর উপর দিয়ে বেড়ালেরাও যাতায়াত করত ,  এবং ঐতিহাসিকরা মনে করছেন পশুটানা গাড়ীও এর ফাঁক গলে অনায়াসে চলাচল করতে পারত ।  

তবে পম্পেই নগরীতে টো টো করে ঘুরে মনে হল সবচেয়ে বেশী দেখলাম রান্নার ঘর ,  বেশ চমৎকার মোজাইকের কাজ করা ,  রান্নার পাত্র রাখার জন্য গোল গোল ছিদ্র ,  এমন অনেকবারই চোখে পড়ল ।  আসলে সরগরম এলাকাতে এমনই হবার কথা ।  


কিছু দোকানের সামনে তাদের ভাষায় লেখা আছে যে সেখানে কী মিলত ,  কোথায় বা চিহ্ন দিয়ে বোঝানো আছে যে সেটা কুমোরের দোকান ,  নাকি কামারের ,  নাকি শুঁড়িখানা !  চোখ বন্ধ করতেই যেন ফিরে গেলাম সেই সময়ে -  শাদা কাপড় পড়ে শহরের শাসনকর্তা চলেছে দম্ভ ভরে রাস্তা মাড়িয়ে ,  পেছেন সভাসদের দল ,  সাধারণ জনগণ ব্যস্ত হাটবাজার নিয়ে ,  বণিকের দল তদারকি করছে পণ্যমুল্যের ।  বলা হয় পম্পেই একমাত্র জনপদ যেটা থেকে আমরা সেই সুপ্রাচীন সময়ের জীবনধারার অধিকাংশই আঁচ করতে পারি ।  




এত কিছু থাকার পরও পর্যটকদের কাছে পম্পেইয়ের মূল আকর্ষণ লাভা খুঁড়ে বাহির করে একটি লুপানার বা গণিকালয় ,  দেয়ালে নানা কামকলার ছবিসমৃদ্ধ লুপানারটিসহ পম্পেই কামকলার বেশ কিছু ছবি একবার পোস্ট করা হয়েছে বিধায় এযাত্রা এড়িয়ে গেলাম সেই প্রসঙ্গ ।  দশ হাজার লোকের পম্পেইতে ৩৫টি লুপানার ছিল মানে ৭১ পুরুষ প্রতি একটি লুপানার ।  বিজ্ঞানীরা কেবল এটুকু জানাতে পারছেন যে যৌনতা প্রাচীন পম্পেই নগরীতে কোন ঢাকগুড়গুড় বিষয় ছিল না ।    (  তবে ভেবে মজাও পেলাম যে বাইবেল এবং কোরান যারা রচনা করেছে তারা যদি পম্পেই নগরীর এই কামবহুল জীবনযাত্রা এবং ভিসুভিয়াসের আগুনে তাদের ধ্বংস হয়ে যাবার কথা জানত তাহলে ওল্ড টেস্টামেন্টে যেমন সদোম এবং গোমোরাহর কথা এসেছে অবধারিত ভাবে  বাইবেল ও কোরানে পম্পেইয়ের কথা আসত এবং সেখানে থাকত মানুষের অসদাচরণ ও দয়ালু ঈশ্বরের ক্রোধের কথা !   ) 

দুঃখজনকভাবে পম্পেই নগরীর সবচেয়ে চমৎকার ভাবে সংরক্ষিত চিত্রকর্মগুলো নেপলস পুরাতত্ত্ব জাদুঘরে আছে ,  তেমন ভাবে এখানে অধিবাসী মানুষ এবং অন্যান্য প্রাণীর মৃতদেহগুলোর অধিকাংশই একই জাদুঘরে স্থান পেয়েছে ।  সেখানে যাওয়া হয়েছিল পম্পেই ভ্রমণের একদিন পরেই ,  কিন্তু সেই সংগ্রহশালা তেই বিশাল যে তার জন্য আলাদা পোস্ট দিলেই সুবিচার করা হবে মনে হচ্ছে ।  যদিও এখানেই দেখা মিলল কয়েকজন দুর্ভাগা পম্পেইবাসীর ,  প্রায় সকলেরই মুখ এবং চোখ হাত দিয়ে ঢাকা ,  মনে করা হয় বিষাক্ত গ্যাসের প্রকোপ থেকে  নাক এবং চোখে বাঁচাতেই তারা এই পন্থা অবলম্বন করেছিল এবং এইভাবেই ভয়াল মৃত্যুবরণ করে ।  

কিন্তু আধুনিক গবেষণায় মনে করা হচ্ছে  আগ্নেয়গিরি লাভা ,  ছাই ,  বিষাক্ত গ্যাস এগুলো আসার অনেক অনেক আগেই উত্তাপেই এই মানুষগুলি মারা গিয়েছিল ,  শহরের তাপমাত্রা তখন প্রায় ৩০০ ডিগ্রী সেন্টিগ্রেড ছোঁয়ার কথা ,  সেই উত্তাপে মানুষের বাঁচার কথা নয় ।   হয়ত উত্তাপ থেকে রক্ষা পেতেই তারা চোখ - মুখ ঢাকবার চেষ্টা করেছিল ।  কেবল একজনের মৃতদেহ দেখলাম যার মুখমণ্ডল পরিষ্কার বোঝা যাচ্ছিল ।  

কী করুণ একটা দৃশ্য !  আমার মতই একজন মানুষ ,  দেখে মনে হয় পাথর কুঁদে তৈরি ,  একটু ঘুমিয়ে পড়েছে ,  জীয়ন কাঠির ছোঁয়া পেলেই জেগে উঠবে ,  কিন্তু তার বয়স ২০০০ বছর !  অত আগে কী পরিমাণ আতংক এবং আকুতি নিয়ে পরপারে চলে গেছিল বেচারা !  হয়ত ঘরে ফিরে এসেছিল বৌ - বাচ্চাকে সাথে নিয়ে যেতে ,  হয়ত অপেক্ষারত প্রেমিকা ছিল দুয়ারে ,  হয়ত বা সে ছিল কোন ভিনদেশী বণিক ।  কোন পরিচয়ই আজ আমাদের কাছে মুখ্য নয় ,  সে ভিসুভিয়াসের  এক নির্মম শিকার ,  ব্যস ,  এটুকু জেনেই আমরা চলে যায় পরের দর্শনীয় বস্তুর সামনে ।   বিশেষ প্রক্রিয়ায় ছাই এবং লাভার স্তর থেকে মানবদেহের এক কাস্টগুলো বাহির করা হয়েছে ,  ধারণা করা হয় উত্তাপে মারা যাবার পর ,  লাভা এসে পৌঁছানোর অনেক আগেই ছাই এবং বৃষ্টির জলের বিশেষ রাসায়নিক বিক্রিয়ায় মৃতদেহগুলো অনেকটা শিলীভূত হতে গিয়েছিল ,  সেখান থেকে পরে আধুনিক প্রত্নতত্ত্ববিদরা কাস্টগুলো তৈরি করেছেন ।  

পম্পেই ইট - পাথরের মৃত নগরী হলেও সেখানে কিছু সবুজের ছোঁয়া আছে সবখানেই ,  বিশেষ করে প্রাচীন আবহ ফিরিয়ে আনা হয়েছে উদ্যানগুলোতে সেই সময়ের গাছরোপণ করেই ,  এছাড়া বড় গৃহগুলোর ভিতরের এক চিলতে বাগান তো আছেই ।  

সুযোগে তালাবদ্ধ বোটানিক্যাল গার্ডেনে উকিও দেওয়া হয়ে গেল ।  সেই সাথে জানা গেল সেই আমলের জলসরবরাহ এবং সেচ ব্যবস্থা নিয়ে ।   প্রথম নদী থেকে ,  পড়ে কুয়া খুড়ে এবং শেষের দিকে পাহাড়ি ঝরনা থেকে তারা জলসরবরাহ বজায় রাখার চেষ্টা করত ,  ধনীদের বাড়ীতে জলসঞ্চয়ের বাহুল্যময় ব্যবস্থা ছিল বটে ,  কিন্তু সাধারণ জনগণ রাস্তার মোড়ে অবস্থিত কল থেকেই পানীয় এবং ব্যবহারে জল সংগ্রহ করত ।  তেমন কল থেকে আমরাও তৃষ্ণা নিবারন করলাম ,  যদিও কলটি একেবারে আধুনিক ,  কিন্তু সরবরাহ ব্যবস্থা সেই দুই হাজার বছরের পুরনো !  

পম্পেই নগরীর জনসংখ্যা দশ হাজার হলেও ধারণা করা হয় ভিসুভিয়াসের অগ্ন্যুতপাতের সময় এখানে হাজার বিশেক লোক জমায়েত হয়েছিল ,  কারণ রোমানদের কাছে পম্পেই অবকাশকেন্দ্র হিসেবে যথেষ্ট জনপ্রিয়তা লাভ করেছিল ,   গড়ে উঠেছিল রোমান অ্যারেনা ,  গ্ল্যাডিয়েটরদের লড়াই থেকে শুরু করে রাষ্ট্রীয় ভাষণ সবই চলত এইখানে ।  


২৩ আগস্ট ছিল রোমানদের অগ্নিদেবতা ভুলকানালিয়ার উৎসবের দিন ,  দেবতাকে নৈবদ্য দেবার একদিন পরেই আগুনের রোষেই ধ্বংস হয়ে গেছিল পম্পেই নগরী ।  অবিশ্বাসে কি অসহায় মানুষগুলো শাপশাপান্ত করেছিল দেবতাদের ,  নাকি মেনে নিয়েছিল নিয়তির অমোঘ লিখন ?  

পরিশেষে বলতেই হয় -  পম্পেই দর্শন নিঃসন্দেহে এক অসাধারণ অভিজ্ঞতা ,  একই সাথে বর্তমান এবং অতীতের অভিজ্ঞতা হয় এখানে গেলে ।  বিমুগ্ধ হতে হয় প্রাচীন কালের শিল্পকলা ,  কারিগরিবিদ্যা ,  জীবনচর্চার নিদর্শন দেখে ,  একই সাথে দুঃখে মন ভরে ওঠে সেই দুঃখী মানুষগুলোর স্মরণে ।  বিশাল শহরটির অনেক গলিঘুপচির কথা এযাত্রা বাদ পড়ে গেল ,   বিশেষ করে নেপলসের জাদুঘরে সংরক্ষিত সেরা শিল্পনিদর্শনগুলোর বর্ণনা অন্য পোস্টে দেবার আশা রাখি ।  

 (  পম্পেইয়ের নাম প্রথম শুনেছিলাম সেবা প্রকাশনী অনুদিত লর্ড লিটনের লাস্ট ডেজ অফ পম্পেই বই থেকে ,  পোস্টটির নাম সেখান থেকেই ধার নিলাম ।  
এই পোস্টটি আমার খুবই প্রিয় একজন মানুষ ,  লেখক ও পর্যটক তানিম এহসান ভাইয়ের জন্য ।    ) 






শৈশবে যৌন বিষয়ে শিক্ষার প্রয়োজনীয়তা



ব্রিটিশ জাদুঘরের প্রাচীন সংগ্রহশালার বিশেষ কক্ষে দাড়িয়ে আছি ,  সেখানে বিশ্বের বৃহত্তম জাদুঘরটির সর্বাপেক্ষা প্রাচীন বস্ত তাঞ্জানিয়ার আদিমানুষের ব্যবহার করা ১৮ লক্ষ বছরের প্রাচীন প্রস্তরকুঠার আছে ,  ইউরোপের প্রাচীন ফরাসীদের তৈরি ম্যামথের দাঁতের তৈরি ১৩ , ৫০০ বছর আগের অপূর্ব শিল্পকর্ম আছে ,  এমন অনেক কিছুরই মাঝে ছিল এগার হাজার বছর আগে তৈরি আইন শাখ্রির যুগল  ( Ain Sakhri lovers  )  ভাস্কর্য ,  এখন পর্যন্ত আমাদের জানা মতে এটি বিশ্বের প্রাচীনতম যৌনক্রীড়ার ভাস্কর্য ।  বেশ ভিড় সেটার সামনে ,  সবাই উঁকিঝুঁকি মেরে বোঝার চেষ্টা করছে যে আসলেই মানুষ দুইজন কী করছে ।  এমন সময় দেখি দুই পিচ্চি ,  বোঝা গেল ভাইবোন ,  মূর্তিটি দেখে অবিশ্বাসের স্বরে তাদের মাকে বলল -   ১১ , ০০০ বছর আগের ভাস্কর্য এইটা !  মা উল্টো প্রশ্ন করলেন ,  বলতো মানুষ ২টা কী করছে ?  বছর ছয় - সাতেকের পিচ্চি মেয়েটা মুখে আঙ্গুল পুরে মুহূর্তদুয়েক চিন্তা করে সুরেলা কণ্ঠে বলে উঠল -  They are making babies  ! 

 (  ছবিটি ব্রিটিশ জাদুঘরের ওয়েব পেজ থেকে নেওয়া )  
তার মা বেশ খুশী হয়ে বললেন ,  বাহ ,  তুমি ধরতে পেরেছ !  পরের প্রশ্ন করল ক্ষুদে দেবদূতটি ,  বেবী কোথায় ?  মা আবার উত্তর দিলেন -  মায়ের গর্ভে ,  নির্দিষ্ট সময় পরে বাহির হবে ,  এই কয় মাস সে মায়ের পেটেই বেড়ে উঠবে ।  
তাদের কথোপকথনে আর মন নেই আমার ,  মনে পরে যাচ্ছে তার চেয়ে দ্বিগুণ বয়সেও বেবী কোথা থেকে আসে সেই রহস্যে হাবুডুবু খেয়েছি অসংখ্য দিনরাত্রি ।    শেষে স্কুলের বইতে আদিম মানুষের ছবি দেখিয়ে বড় ভাই বলেছিল সে নাকি ঐ আদিম মানুষ ,  বাবা - মা তাকে বন থেকে নিয়ে এসেছে সভ্য করবে বলে !  আর আমি ?  কোত্থেকে এলাম ?  একবার শুনি আকাশ থেকে ,  একবার শুনি আল্লাহ দিয়েছি ,  আবার শুনি কুড়িয়ে পেয়েছে !  আবার বন্ধুরাও একই কথা বলে !  জীবন বড়ই জটিল দেখি !  
সেবা প্রকাশনী থেকে প্রকাশিত হয়েছিল বিদ্যুৎ মিত্র নামের আড়ালে স্বয়ং কাজী আনোয়ার হোসেনের লেখা অসাধারণ এক বই যৌনসঙ্গম ,  যদিও তা পরবর্তীতে যৌন বিষয়ে সাধারণ জ্ঞান নামে প্রকাশিত হয় ,  ফ্ল্যাপে লেখা ছিল কিশোরদের জন্য প্রকাশিত এক মনোরম সুখপাঠ্য বই ।  শুধু কিশোর কেন ?  কিশোরীদের জন্য কি ব্যাপারটা আলাদা ?   সেইখানে প্রাঞ্জল ভাষায় কাজীদা বলেছেন বইটি তিনি লিখেছেন বড় ছেলের জন্য ,  যৌনবিষয়ে সাধারণ বিষয়গুলো সেই সমাজে না জানার জন্য কৈশোর যেমন বিষময় হয়ে গিয়েছিল তার ,  যেন ছেলের ক্ষেত্রে তেমন না হয় ,  সে যেন স্বাভাবিক জ্ঞান এবং বোধ নিয়েই বেড়ে ওঠে সাবালকত্বের দিকে ।  
আমাদের রক্ষণশীল সমাজে সেক্সের মত অতি গুরুত্বপূর্ণ বিষয় নিয়ে জানার উপায় মাত্র ২টি ,  অকালপক্ক গৃহকর্মী অথবা ইঁচড়েপাকা বন্ধুবান্ধব ।  এবং প্রায় ১০০ %  ক্ষেত্রেই তারা নিজেরাই জানে ভুল ,  যেহেতু শিখেছেই ভুল ,  তার সাথে ফুলিয়ে ফাঁপিয়ে আরেকটু রঙদার করে জানিয়ে দেয় নিজের বিশাল জ্ঞান -  ভুলের পরিমাণ বাড়তেই থাকে জীবনের বেসিক একটি বিষয় নিয়ে ।  হয়ত পাড়ার মুদি দোকানদারের ছেলেটি নিজের সুবিশাল অভিজ্ঞতার ঝোলা খুলে ধরে মাঝে মাঝে কনডম বিক্রির সুবাদে ,  হয়ত পাড়ার বখাটে বড় ভাই অশ্লীল ভাবে কোন অভিজ্ঞতার কথা বলে চলে মুখে উদ্দামতা নিয়ে ,  হয়ত অসুস্থ কোন শিশুধর্ষকামীর হাতেই হয় এই ইন্সটিনক্টের হাতেখড়ি ।  ভুল সবই ভুল ,  তাহলে সঠিক পথে উত্তরণের উপায় কী ?  
শিক্ষা ,  একমাত্র বিজ্ঞানভিত্তিক শিক্ষা ,  যা স্কুলে শেখানো হবে বাল্যকালের প্রয়োজনীয় বয়সে ।  
আমাদের সময়ের স্কুলের সিলেবাসে প্রায় কিছুই ছিল না এই নিয়ে ,  জীববিজ্ঞানের বইতে ক্লাস নাইট বা টেনে যাওবা ছিল ,  ক্লাসে সেটা এড়িয়ে যাওয়া হত ।  এইভাবে হেঁজিপেঁজি করে যৌনতাকে এড়িয়ে যাবার কিছু নেই ,  এড়িয়ে যাওয়া যায় - ও না ।  অন্তত বয়ঃসন্ধির আগেই বা সময়কালেই শারীরিক পরিবর্তনগুলো কেন হচ্ছে এবং সেগুলো যে সম্পূর্ণ স্বাভাবিক এবং শারীরিক সুস্থতারই পরিচায়ক তা বুঝিয়ে বলা উচিত নিজেদের মানসিক পীড়ন থেকে রক্ষা পাবার জন্য ।  
গার্হস্থ্যবিজ্ঞানের বইতে উঁকি দেবার সুযোগ তেমন হয় নি কো - এডুকেশন স্কুলে পড়া স্বত্বেও ,  বরং অন্যস্কুলের বড় ভাইরা সারাজীবন খুঁচিয়ে যেত -  মেয়েদের সাথে ক্লাস করিস ,  খুব মজা না !  মজার কী আছে !  মেয়েদের সাথেই তো স্কুলে যাই ,  ক্লাস থ্রি পর্যন্ত একসাথে পড়লামও ,  টিফিনে চিল্লাপাল্লা করে লুকোচুরি খেললাম ,  এই নিয়ে অন্যরা ভেংচি কাটে কেন কে জানে !   কিন্তু এখন জানি কেন তারা এমন মন্তব্য করত ,  যেহেতু আমাদের সমাজে ছেলেমেয়ের বন্ধুর হবার বা মেলামেশার সম্ভাবনা সবসময়ই খুব কম থাকে ,  অনেকটা বঞ্চনা থেকে ,  হয়ত ক্ষোভ থেকে ,  হয়ত ফ্রয়েডীয় দুঃখবোধ থেকেই এই ধরনের কথাগুলো আসে ।   যাই হোক ,  শুনেছি মেয়েদের শরীরের অন্যতম স্বাভাবিক জিনিস ,  শারীরিক সুস্থতার পরিচায়ক পিরিয়ডকে অনেক জায়গাতেই আবছা ভাবে উল্লেখ করা হয়েছে ,  এটি কেন হয় ,  কিভাবে হয় ,  হলে কী করা উচিত সেগুলোর বিস্তৃত ব্যাখ্যাতে না যেয়ে একাধিক বইতে এমন উল্লেখও দেখেছি যে একে এক ধরনের অসুস্থতা বলেই দেখানো হয়েছে ,  এই সময়ে মেয়েরা যেন বাড়ীতেই থাকে ,  এটা না করে ,  সেটা না ধরে এমন ধারণাই চলে এসেছে অনেক দিন ।   
ধর্মবিষয়ক নানা বইতেও দেখেছি সরাসরি বলে হয়েছে পিরিয়ড বা ঋতুচক্র চলার সময়কে অপবিত্র কাল বলে সেই সময়ে সঙ্গমকে নিষিদ্ধ করা হয়েছে ,  শরীর থেকে স্বাভাবিক প্রক্রিয়ায় বেরিয়া যাওয়া রক্তকে খারাপ রক্ত বা অপবিত্র রক্ত বলা হয়েছে  (  বাচ্চা গর্ভে থাকা অবস্থায় নারীর ঋতু বন্ধ থাকে দীর্ঘ সময়টুকু ,  সেই রক্ত দিয়ে বেড়ে ওঠে ,  পুষ্ট হয় গর্ভস্থ ভ্রূণ ,  জগতের সব মানুষই সেই তথাকথিত অপবিত্র রক্তের তৈরি তাহলে !  এই ভ্রান্তিটুকু কেন যে কোন শিক্ষক অভিজ্ঞতা বা বইয়ের সাহায্যে ভেঙ্গে দেন নি তা এক অপার রহস্য !  )  গত মাসে এক ইরানি কিশোরী এসেছিল ফিনল্যান্ডের বাসায় ,  তার পরিবার সদ্য এসেছে এই দেশে ,  কথায় কথায় সে স্কুলের এক বান্ধবীকে জানাল যে প্রতি মাসে তার ভিতর থেকে রক্তপাত হয় ,  কেন হয় সে জানে না !  মাঝে মাঝে প্রচণ্ড ব্যথা হয় ,  কিন্তু তার মা - কে এগুলো বলা স্বত্বেও মা শুধু বলেছিলেন বাড়ীতে শুয়ে থাকতে ,  ব্যথা সহ্য করতে ,  এবং গ্রহণযোগ্য কোন ব্যাখ্যা দেন নি এই স্বাভাবিক প্রাকৃতিক কর্মের !  ফলে মেয়েটি ভুগছিল বিষণ্ণতায় এবং হীনমন্যতায় ।  তার অভিজ্ঞতা শুনে মনে পড়ল বছর কয়েক আগে মধ্যরাতে আমার তাইওয়ানিজ বান্ধবী সুং ডর্মের দরজার করা নেড়ে বলেছিল তার ঋতুকালীন কিছু মেয়েলী সমস্যার কারণে প্রচণ্ড পেটব্যথা ,  যদি গাড়ী করে তাকে ঔষধের দোকানে নিয়ে যেতে পারি এই কারণে এসেছে সাহায্যের আশায় ।  প্রায় একই বয়সের দুই তরুণী কতটা ভিন্ন ভিন্ন ভাবে বেড়ে উঠেছে একই বিষয় নিয়ে সম্পূর্ণ উল্টো মানসিকতায় ,  একজন স্কুলের শিক্ষা থেকে জানে এটা স্বাভাবিক এবং প্রাকৃতিক ,  আরেকজন ভয় পাচ্ছে যদি এটি তার অপূর্ণতা বা অসুস্থতা হয় ।  
ছেলেদেরও বয়ঃসন্ধিকালীন সময়ের শুরু হওয়া ঘুমের মাঝে বীর্যপাতকে বলা হোত  স্বপ্নদোষ !  আরে বাবা একটা ১০০ %  প্রাকৃতিক কর্ম ,  এখানে দোষের কী আছে  !  কিন্তু ঐ যে জ্ঞানের অভাব ,  সব বালক আমসি মুখে জানার ,  বোঝার চেষ্টা করে তার কী দোষ !  সবজান্তা এক বন্ধু স্কাউট ক্যাম্পের তাবুতে বসে বলে সে শুনেছে আমরা ঘুমানোর সময়ে বেহেশতের পরীরা এসে যৌনকর্ম করে ,  যার ফলে আমাদের অজান্তেই থকথকে গাঢ় তরল বেরিয়ে আসে শরীর থেকে ,  যার স্পর্শে শূন্যে মিলিয়ে যায় পরীরা ,  এটা নিয়ে দুশ্চিন্তার কিছু নাই !  আরেক দল ততদিনে আবিস্কার করে ফেলেছে নিজের চাক নিজেরই ভেঙ্গে মধু আহরণের উপায় ,  তাদেরও জ্ঞান বড় ভাইয়ের দল থেকে প্রাপ্ত ,  এর বাহিরে কিছু জানে না ,  তার উপর চাক ভাঙ্গার সেই উপায়কে নিষেধ করা হয় সবখানে -  ধর্মের বই থেকে ,  হাতুড়ে ডাক্তারের চেম্বারে ,  তাহলে কী উপায় !  
আমার সবচেয়ে নিরীহ বন্ধুটা একদিন সরল মুখে অবলীলায় বলে ফেলল তার স্বপ্নদোষ হয় না  (  তার মানে তুই ব্যপক মৈথুন করিস ,  নিজের বা অন্যের সাথে _  ?  )  ,  আবার রাগের মাথায় বলে ফেলল  –  সে মৈথুনও করে না !  তখন তাকে বোঝানো হল ,  এই দুইটা জিনিস একবারে হওয়া সম্ভব না ,  যে কোন একটা হতেই হবে যদি তুমি স্বাভাবিক সুস্বাস্থ্যের অধিকারী হও ।  এ অনেকটা একটা ড্রামের মত যেখানে পাইপ দিয়ে তরল আসতেই আছে ,  ফলে নির্দিষ্ট সময় পরে উপচে পড়বেই ,  নাকি ?  ব্যাখ্যা শুনে ছোকরা অবশ্য রণে ভঙ্গ দিয়ে বলল সে ভেবেছিল এই দুটার একটাও স্বীকার করলে তার চরিত্রের স্থলন নিয়ে কথা উঠবে !   অথচ বিদ্যুৎ মিত্রের সেই অমূল্য বইটাতে ঠিকই লেখা ছিল ব্রহ্মচর্যের বুলি শুনিয়ে তুমি সেই সময়ের চিত্তকে শান্ত করতে পারবে না ,  উপায় খুব বেশী নেই তোমার ঢাকগুড়গুড় সমাজে ।  
চাণক্য সেনের বিখ্যাত বই পুত্র পিতাকে বইয়ের সেই পুত্র কেতুর মত বাবা তো আর সবাই পাচ্ছে না যে কিনা ছবি এবং তথ্যসহ স্বাভাবিক যৌনতা নিয়ে শিক্ষা দেবে নিজ পুত্র - কন্যাকে ,  অথচ সেটাই অনেক কাজের কাজ হত ,  অনেক শোভন হত ,  অনেক কৈশোর দুঃস্বপ্ন থেকে রক্ষা পেত সব ছেলে - মেয়েরা ,  শাপশাপান্ত আর করতে হতে না সেই ইঁচড়েপাকা বন্ধুদের ভুল তথ্য দিয়ে জীবন বিষময় করে তোলার জন্য ।  
ফিনল্যান্ডের শিক্ষাব্যবস্থা টানা ৩ বছর বিশ্বের সবচেয়ে সেরা বলে স্বীকৃতি পেয়েছে  (  কলেজ লেভেল পর্যন্ত )  ,  সেখানে খবর নিয়ে জানলাম বয়ঃসন্ধির আগেই ছেলে - মেয়েরা স্কুলে জ্ঞান লাভ করে সেই সময়ের শারীরিক পরিবর্তনগুলো নিয়ে ।   তারপরও যদি কারো বিশেষ সমস্যা হয় ,  বিশেষ করে হঠাৎ শিশুরা যখন সেক্স নিয়ে জানতে পারে তখন তাদের মাথায় আকাশ ভেঙ্গে পড়ে ,  তাদের মনে হয় আমার গুরুজনরা এমন কাজ করতে পারে কি ,  আমার শিক্ষকেরা ?  নিশ্চয়ই না ,  কোথাও কোন ভুল হচ্ছে !  আবার সঠিক তথ্য এবং সময়ের মাধ্যমেই জীবনরহস্য উদ্ঘাটিত হলে থিতিয়ে আসে ভুল আবেগের বহিঃপ্রকাশ ।  শিক্ষা ক্ষেত্রে উন্নত সকল দেশেই এই নীতিই গ্রহণ করা হয় ,  তাই ঘুরে ফিরে কেতুর কথাই মনে আসে ,  যখন সে বলে সেক্স নামের সেই দানবের ডালপালা কিন্তু আমরাই ছেঁটে দিয়েছি একে নিয়ে ব্যপক প্রচার এবং গবেষণার ফলে ,  একে নিয়ে আমরা কথা বলি ,  একে আমরা উম্মুক্ত রাখি নীতি বজায় রেখেই ,  একাকী আঁধারে আমার মনে পশুর মত হানা দেয় না সে ,  এটুকু উম্মুক্ত করতে পেরেছে যৌনতাকে আমাদের প্রজন্ম ।  
এখানে একটা মহাগুরুত্বপূর্ণ ব্যাপার -  শিশুটি যদি বড় হয়ে সমকামী অথবা উভকামী বা কামহীন হয় ?  হয়ত মনে আছে হুমায়ূন আহমেদের মিসির আলীর একটি বই  ( সম্ভবত আমি এবং আমরা ) য়ের কেন্দ্রীয় চরিত্র তন্ময় নামের তরুণ ছিলেন বৃহন্নলা বা হিজড়া ,  কিন্তু তার এই প্রাকৃতিক কারণেই ছোটবেলায় নিজের মা তাকে মেরে ফেলতে চেষ্টা করে ,  ফলে হীনমন্যতাবোধ থেকে সে পরিণত হয় এক ভয়াবহ সিরিয়াল খুনিতে ।  এই মহা গুরুত্বপূর্ণবিষয়ে জ্ঞানদান করা বাল্যকাল থেকেই জরুরী ,  মহাজরুরী । 
আমার সমকামী মেক্সিকান ভাই ইসাইয়াস সেরণাকে লিখেছিলাম এই পোস্টে ,  সে নিজেও আমার মতই রক্ষণশীল সমাজে বড় হয়েছে ,  কাউকে বলতে পারে নি যে সে একজন সমকামী ,  তার জৈবিক আকর্ষণ একজন সমলিঙ্গের প্রতি ,  সমকামিতা কোন অপরাধ নয় এটা প্রাকৃতিক ব্যাপার  (  বেশী জানতে চাইলে অভিজিৎ রায়ের লেখা সমকামিতা বইটা পড়ে দেখতে পারেন )  ,  কিন্তু একজন সমকামী শিশু কী ভাবে বড় হয় আমাদের সমাজে ?  তার মানসিক জগত কতটা সুস্থ থাকে ?  এক বন্ধুর আত্মীয়কে দেখেছিলাম ,  ৫০ ছুঁই ছুঁই লোকটি কেঁদে ফেলেছিলেন বলতে বলতে যে উনি সমকামী ,  কিন্তু সমাজের চাপে বিয়ে করেছিলেন ,  ৩ সন্তানের জনক ,  কিন্তু নিজেও সুখ পেলেন না সারাজীবন ,  সবচেয়ে বড় কথা তার স্ত্রীও কোনদিন সুখ পেল না ।  এই সমাজ কী উপকারে আসল তার পরিবারের ?  
আরেকটা ব্যাপার দেখেছি অনেকেই গুলিয়ে ফেলে -  সমকামিতা এবং শিশুকামিতা ।  সমকামিতা কোন অপরাধ নয় ,  কিন্তু শিশুকামিতা ,  শিশুর উপরে যৌনঅত্যাচার করা ভয়াবহ ধরনের অপরাধ ।  হুমায়ূন আহমেদের ঘেঁটুপুত্র কমলা দেখে অনেকেই সমকাম বা উভকামকে বিকৃত রুচির বলে চিহ্নিত করেছেন ,  কিন্তু মূল বিষয়টা হচ্ছে শিশুকাম ,  একজন শিশুকে সেখানে নির্মম ধর্ষণ করা হচ্ছে প্রতিনিয়ত ।  একজন শিশুকেই বেছে নিতে দেওয়া উচিত সে কী চায় ,  আপনি যদি ভ্যাটিকানের গির্জায় ,  তিব্বতের বৌদ্ধ গুম্ফায় বা বাংলাদেশের মাদ্রাসায় একজন অবুঝ শিশুকে নিপীড়ন করে যৌনতার ভুল শিক্ষা দেন ,  তার জীবন নষ্ট করে দেন অঙ্কুরেই -  আপনার অপরাধ নরহত্যার সমতুল্য ।  
আর আমাদের সমাজে বিকৃত এই কামনার শিকারের সংখ্যা যে কত বেশী তার কোন লেখাজোখা নেই ।  বাংলাদেশের অধিকাংশ বন্ধুর  (  ছেলে এবং মেয়ে )  কাছেই শুনেছি শিশুকালে যৌন নির্যাতনের শিকার হয়েছে তারা নিজের অজান্তেই ,  এবং অধিকাংশ ক্ষেত্রে নিজের আত্মীয়ের কাছে ।  কেউ বেড়াতে এসেছে বাড়ীতে ,  দিলেন আপনার নিস্পাপ শিশুর সাথে এক বিছানায় থাকতে ,  হয়ত কেউ পশুর রূপে দিল  তার দেহ  – মনে আতংকের বীজ বুনে ,  যা সে কাউকে বলতে পারেনা ,  সারাজীবনই বয়ে চলে এক অদমনীয় আতংক নিয়ে ।  নিজের বাড়ন্ত শিশুকে অন্তত এটুকু শিক্ষা দিন যাতে কেউ অসভ্য ব্যবহার করার চেষ্টা করলে যেন যে বলে এটা করবা না ,  এটা খারাপ ,  তুমি পচা ।  এই শিক্ষা দিতে নিজের শিশুর কাছে লজ্জার কিছু নেই ,  হয়ত এটাই তাকে রক্ষা করবে ভয়াবহ কোন ঘটনা থেকে ।  
এখন পর্যন্ত আমাদের সমাজে যৌনতা অবদমনের সমাজ ,  তা চলছে সবখানে ,  অথচ এই নিয়ে কথা প্রকাশ্যে বলা নিষেধ  (  জনসংখ্যা এই কারণেই মনে হয় লাফিয়ে লাফিয়ে বাড়ে !  )  ,  যেটা ছিল সারাবিশ্বেই ,  এখন সময়ের সাথে প্রাপ্তজ্ঞানের মাধ্যমে পরিবর্তিত হচ্ছি আমরা আলোর দিকে ,  ভারতের মত রক্ষণশীল সমাজেও বিবাহপূর্ব লিভটুগেদার বৈধ বলে রায় দিয়েছে আদালত ,  আমাদের দেশেও বাড়ছে নিজের পছন্দ মত জীবনসঙ্গী বেছে নেবার প্রবণতা ।  কিন্তু আমরা যেন মনে রাখি যে আমাদের সারা জীবনের শেকড় কিন্তু প্রোথিত আছে আমাদের শৈশবে ,  সেই শৈশব যেন কিছু কদর্য মানুষের আক্রমণে ,  ভুলে মানুষের শিক্ষায় নষ্ট না হয় ।  যৌনতার যে তথ্যগুলো জানা থাকা অতি জরুরী তা যেন জানতে পারে আমাদের পরের প্রজন্ম বিদ্যালয়ে এবং বাড়ীতে ,  সঠিক সময়েই । 






 নিল আর্মস্ট্রং - এর একমাত্র স্বীকৃত জীবনীগ্রন্থ -   ফার্স্ট ম্যান



নিল আর্মস্ট্রং কে ? 
উত্তর সবারই জানা ,  চাঁদে পা দেওয়া প্রথম মানব । 
 কিন্তু জেমস আর হ্যানসেনের লেখা  নিল আর্মস্ট্রং - এর একমাত্র স্বীকৃত জীবনীগ্রন্থ  ফার্স্ট ম্যান পড়ে মনে হল খুব সহজেই নিলের আরেকটি পরিচয় হতে পারে বিশ্বের নির্লোভতম মানুষ বা মানুষদের একজন ।  যে ব্যক্তি প্রতিদিন বিকালের কফিপানের সময় মাত্র ২ ঘণ্টা সাক্ষর দিয়ে  (  অটোগ্রাফ )  ১ মিলিয়ন ডলার উপার্জন করতে পারেন  (  বছরের ৩৬৫ দিনই )  কিন্তু বিশেষ ব্যক্তিগত কারণে করেন না ,  এবং সেই কারণটি হচ্ছে চাঁদে  নিল আর্মস্ট্রং - এর পা দেবার পিছনে তার কোন একক অবদান আছে বলে তিনি মনে করেন না ,  বরং সেই বিশাল সাফল্য এক দলের যার অন্তর্গত যুক্তরাষ্ট্রের মহাকাশ প্রজেক্টের সাথে যুক্ত সবাই ,  সেই বিশেষ ব্যক্তিটিকে নির্লোভতম না বলে উপায় থাকে না । 
প্রায় ৮০০ পাতার থান ইটের মত বইটির শুরু অবশ্য বেশ ম্যাড়মেড়ে ,  লেখক চলে গেছেন ১৩০০ সালের স্কটল্যান্ডে আর্মস্ট্রং নামটির পিছনের রহস্য উদঘাটন করতে ,  শেষমেশ জানতে পারলেন এর মানে স্ট্রং আর্ম বা বলিষ্ঠ বাহু  !  এরপরে কি করে তার পরদাদাদের আমেরিকায় আগমন ঘটল তার বিশাল ফিরিস্তি ,  এমনকি নিলের বাবা - মার জীবনের নিখুঁত বর্ণনা এবং তার নামকরণের পিছনের কারণ পর্যন্ত লেখক খুঁড়ে বাহির করেছেন একজন সত্যিকারের অনুসন্ধিৎসুর দৃষ্টি নিয়ে ,  যদিও তার খুব দরকার ছিল বলে মনে হয় নি আপাত দৃষ্টিতে ।  গেইলিক ভাষার স্কটিশ আবহে নিল শব্দের মানে চ্যাম্পিয়ন ! 
এরপরে নানা অধ্যায়ে বর্ণিত হয়েছে নিলের ১৯৩০ সালে জন্ম নেওয়া ,  তরুণ বাবা - মার প্রথম সন্তান হিসেবে  বেড়ে ওঠার বর্ণনা ,  তার বই প্রীতি ,  ধর্মবিশ্বাস থেকে ক্রমশ দূরে সরে যাওয়া ,  স্কুলের বন্ধুরা । 
নিছক শখ থেকে নেশাতে পরিণত হয়ে ওঠে তার বিমান চালানো ,  ১৯৪৬সালের ৫ আগস্ট মাত্র ১৬ বছর বয়সে ,  গাড়ী চালাবার লাইসেন্স পাবার আগেই ক্ষুদে বিমান চালাবার অনুমতিপত্র মিলে যায় তার !  
এরপরে তার অ্যারোন্টিক্যাল ইঞ্জিনিয়ার হয়ে ওঠার কাহিনী ,  কোরিয়া যুদ্ধ ,   জীবনের নানা বাঁক ।  ১৯৫২ সালে নেভী ছেড়ে যাওয়া  ,  পুনরায় পারডিউ বিশ্ব - বিদ্যালয়ের ছাত্র জীবন ,    প্রথম বিবাহ ,  প্রথম কন্যার অকাল মৃত্যু এবং অবশেষে তার নাসার অধীনে চাকরি করার পর্যায়ে মহাকাশচারী হয়ে ওঠার প্রচেষ্টার গল্পগাথা ।  
অবশেষে ১৯৬২ সালে সেপ্টেম্বরে নাসা মহাকাশ যাত্রার জন্য যে নয়জন মহাকাশচারীর নাম ঘোষণা করে তাতে ঠাই পান নিল ।  মহা কষ্টকর জঙ্গল  ট্রেনিং - এর সময় পানামার বনে তার সাথী হিসেবে ছিলে আরেক কিংবদন্তী জন গ্লেন  (  শূন্যে পৃথিবী প্রদিক্ষন করা প্রথম মার্কিন এবং সেই সাথে এখন পর্যন্ত সবচেয়ে বয়স্ক মানুষ হিসেবে মহাশূন্যে যাবার গৌরবের অধিকারী )  ।  এরপরই আসে জেমিনি মিশনের সাতকাহন ,  অনেক ভিতরের খবর । 
 অবশেষে একজন মহাকাশচারী হিসেবে ক্যারিয়ার শুরুর সাড়ে তিন বছর পর  ( ১২৭৭ দিন )  নিল ৩৫ বছর বয়সে প্রথম বারের মত রকেটে বসে মহাকাশযাত্রা শুরু করেন ,  ঐতিহাসিক সেই রকেটের নাম জেমিনি - ৮ ,  তার সঙ্গী ছিলেন ডেভিড স্কট ,  ১৯৬৬ সালের ১৬ মার্চ ।  এরপরে বেশ কয় পাতা জুড়ে মহাকাশ থেকে তাদের নীল গ্রহ অবলোকনের বিস্ময় ভরা কথোপকথন এবং হিউস্টনের সাথে বার্তা বিনিময়ের প্রতিলিপি ।  
শুরু হয় সারা বিশ্বকে প্রতীক্ষায় রাখা ,  প্রেসিডেন্ট কেনেডির প্রতিশ্রুত চাঁদে মানুষ পদার্পণের মিশন অ্যাপোলো ।  সবাইকে স্তম্ভিত করে দিয়ে ভয়াবহ দুর্ঘটনার কবলে পড়ে অ্যাপোলো - ১ ,  ঘটনাস্থলেই মৃত্যুবরণ করেন বিখ্যাত মহাকাশচারী গ্যাস গ্রিসসম ,  রজার চ্যাফে এবং এড হোয়াইট ।  পিছিয়ে যায় অনেক পরিকল্পনা ,  সেই সাথে জল্পনা কল্পনা চলতেই থাকে চাঁদে প্রথম নামবে অ্যাপোলোর কোন রকেটটি এবং সেখানে প্রথম পা রাখবেন কোন জন  ! 
এরপরে কোন দুর্ঘটনা ছাড়াই নির্বিঘ্নে চলতে থাকে একের পর এক অ্যাপোলো মিশন ,  অ্যাপোলো - ৮ এর ব্যাকআপ কমান্ডার হিসেবে দায়িত্বে ছিলেন নিল ।   অবশেষে রাষ্ট্রীয় ভাবে ঘোষণা করা হয় অ্যাপোলো - ১১ চেষ্টা করবে চাঁদের পিঠে অবতরণের ,  নানা নাটকীয়তার পর ,  অনেক যাচাই বাছাই করে অবশেষে তিনজন ক্রু নেয়া হল সেই মহা গুরুত্বপূর্ণ মিশনের জন্য   -  নিল আর্মস্ট্রং ,  এডউইন অলড্রিন ,  মাইকেল কলিন্স ।   কিন্তু চাঁদে প্রথম নামবে কোন জন এর উত্তর তখনো জানা নেই ।  
এদিকে নানা পত্রপত্রিকায় নাসার ঊর্ধ্বতন কর্মকর্তাদের বিবৃতি দিয়ে জানালো হল ,  চাঁদে মানুষের প্রথম পদচিহ্ন এক দিতে যাচ্ছেন অলড্রিন ,  নিজের আত্মজীবনী রিটার্ন টু আর্থ - এ অলড্রিন নিজেও স্বীকার করেছেন ১৯৬৯ - এর প্রথম কয়েক মাস পর্যন্ত তিনি জানতেন সেই গৌরবটা তারই হবে ।  অন্য দিকে নিল সবসময় বলে এসেছিলেন মিশনের সাফল্য সবচেয়ে গুরুত্বপূর্ণ বিষয় ,  সেটার জন্য যেটা করা দরকার নাসা সেটাই করবে ,  এবং চাঁদের ভূমিতে দুই মহাকাশচারীর প্রতিটি পদক্ষেপই থাকবে পৃথিবীতে করা চুলচেরা হিসাব মোতাবেক ।  
অবশেষে জানা যায় রাষ্ট্রীয় সিদ্ধান্ত মোতাবেক নিল আর্মস্ট্রং  প্রথম মানব হিসেবে চাঁদে পদার্পণ করবেন কারণ তিনি সামরিক বাহিনীর সদস্য নন ,  একজন সিভিলিয়ান  (  যেহেতু নেভীর সাথে সকল সম্পর্ক নিল অনেক আগেই ছিন্ন করেছেন )   ।  সেই চরম গুরুত্বপূর্ণ সিদ্ধান্তের আগে ও পরে নিল ও অলড্রিনের মানসিক অবস্থার চিত্রায়ন করেছেন লেখক বাস্তবতার নিরিখে ,  রক্তমাংসের মানুষ হিসেবে দুই বন্ধুর ,  দুই সহঅভিযাত্রীর মধ্যকার সম্পর্ককে ।  
 সেই সাথে এই অলড্রিন এও বলেন কমান্ডার হিসেবে নিল থাকবে ঈগল খেয়াযানের বাম দিকে ,  যেখানে থাকবে বেরিয়া যাবার হ্যাচ  (  ঢাকনা )  আর আমি থাকব ডান দিকে পাইলট হিসেবে ।  কাজেই চাঁদে অবতরণের পর সেই স্বল্প পরিসরের মাঝে আমরা আবার স্থান পরিবর্তন করব কেবল আমার চাঁদে নামার জন্য ,  এই ধারণা পুরোই অকেজো !  নাসার সিদ্ধান্তই আমার সিদ্ধান্ত ।  
সবচেয়ে অবাক ব্যাপার ছিল এই ব্যাপার জানার পরও নিলের নিঃস্পৃহতা ,  এমনকি তিনি পরিবারের সদস্যদের সাথেও এই নিয়ে কথা বলেন নি ।  পরবর্তীতে তার বাবা পর্যন্ত বিস্ময় প্রকাশ করে বলেন আমি তো জানতাম অলড্রিন প্রথম চাঁদে নামবে ,  কারণ নিল তো সেই মিশনের কমান্ডার !   
এরপরে চলতে থাকে অন্যান্য মহাযজ্ঞ ,  ঠিক করা হয় চাঁদে তারা রেখে আসবেন তিনটি বস্ত ,  যার মধ্যে একটি হবে মার্কিন যুক্তরাষ্ট্রের জাতীয় পতাকা ।  এই নিয়ে নিল বলেন ,  আলোচনা চলছিল আমরা জাতিসংঘের পতাকা নিয়ে যাব কিনা ,  অথবা অনেকগুলো দেশের পতাকা !  কিন্তু শেষ পর্যন্ত সিদ্ধান্ত হয় যেহেতু চন্দ্রগমন সম্পূর্ণ আমেরিকার অর্থায়নের বাস্তবায়িত কাজেই আমরা আমেরিকার পতাকা নিয়েই যাব ,  কোন দাবী নিয়ে নয় ,  কেবল বিশ্বকে জানাবার জন্য যে আমরা সেখানে গিয়েছি ।  
সেই সাথে সবাই জানতে চাইছিল চাঁদে পা রাখার পর নিল প্রথম কোন কথাটি বলবেন ,  এই নিয়ে মুখে কুলুপ এঁটে নিল বলতেন -  চিন্তা করছি এখনো !  এমনকি রকেটে যাত্রাকালীন সময়েও কলিন্স ও অলড্রিন এই নিয়ে প্রশ্ন করলে একই উত্তর দিতেন তিনি ।  
অবশেষে শুরু হল চাঁদে অভিযান ,  তার পুঙ্খানুপুঙ্খ বর্ণনা নিঃসন্দেহে সমৃদ্ধ করেছে বইটিকে ,  সেই সাথে আছে সেই রহস্যময় ফ্লাইং সসার দর্শন নিয়ে তাদের কথামালা ।  
কলম্বিয়ার সাথে বিচ্ছিন্ন হবার পর ঈগলের অবতরণের আগ পর্যন্ত তাদের বাক্য বিনিময় ,  হিউস্টনের সাথে আলাপ সবই সংরক্ষিত আছে পাতার পর পাতা জুড়ে  আর আছে নিলের চাঁদের মাটিতে পা দিয়ে বলা প্রথম কথা  -  
 Thats one small step for man ,  
 one giant leap for mankind
অমর হয়ে যাওয়া এই বাক্যটিতে for a man হবার কথা ছিল ,  তাড়াহুড়োয় নিল a  বলেন নি ,  এবং পরে তিনি বলেছেন চাঁদে আমাদের অবস্থানের সময়কার ভিডিওটেপ দেখার সময় খেয়াল করলেই শুনবেন আমার কথায় অনেক গ্রামার বিচ্যুত হয়েছে ,  কিন্তু সেই সময়ে হয়ত এটাই স্বাভাবিক ছিল ।  আর বিখ্যাত সেই বাক্য নিয়ে তার চাছাছোলা মন্তব্য -  এটি সেই সময়ে আমার মনে এসেছিল ,  অবশ্যই আমি যাই বলে থাকে এটা আমার জন্য গুরুত্বপূর্ণ কিছু নয় ,  কিন্তু মিডিয়ার কারণে সমগ্র মানব জাতির কাছে এটা মহাগুরুত্বপূর্ণ হয়ে গিয়েছিল ! 
 সেই সাথে অ্যাপোলো - ১১ এ একটা ট্র্যাজেডি হয়ে থাকে চাঁদে পদার্পণকারি প্রথম মানুষের চাঁদে কোন সরাসরি আলোকচিত্র না থাকায়  (  এমন ৫ টা মাত্র ছবি আছে যেখানে নিলের উপস্থিতি বোঝা যায় )  !  কারণ নিলের কাছেই সবসময় ক্যামেরাটি ছিল ,  আর তার তোলা বিখ্যাত যে ছবিগুলো আমরা দেখি সেখানে সর্বদাই বর্তমান অলড্রিন !  আসলে এই ব্যাপারটি ধরা পরে পৃথিবীতে এসে সমস্ত ছবি প্রিন্ট করার পরে !   (  এইখানে কেন জানি প্রথম এভারেস্ট আরোহী এডমুন্ড হিলারির কথা মনে পড়ে ,  উনারও এভারেস্ট শৃঙ্গে কোন ছবি নেই ,  আছে উনারই তোলা তেনজিং নোরগের ছবি )   । 
 অবশেষে ২৭ . ১ কিলোগ্রাম চাঁদের নুড়ি পাথর নিয়ে তারা নিরাপদের ফিরে আসেন নীল গ্রহে ,   তাদের উদ্ধার পর্বের রয়েছে বিস্তারিত বর্ণনা ,  যা সবারই কম বেশী জানা । 
এবং এর পরপরই তাদের বিশ্ব ভ্রমণের কাহিনী (  যখন তারা ঢাকাতেও পদার্পণ করেছিলেন )  । 
এর পরপরই আসে মহা বিখ্যাত চন্দ্রমানবে পরিণত হবার পর তার পরিবর্তিত জীবনের গল্প ,  যেখানে তিনি এড়িয়ে চলেন মিডিয়া ,  দেন না কোন সাক্ষাৎকার ,  কারণ হিসেবে বলেন আমাদের অ্যাপোলো মিশনে হাজার হাজার মানুষ সুচারু ভাবে তাদের দায়িত্ব পালন করার ফলেই এটি সফল হয়েছে ।  যে মানুষটি প্রতিদিন বাথরুমের মেঝে পরিষ্কার করত তার অবদানও আমার চেয়ে কোন অংশেই কম নয় ।  আর এত মানুষের অবদান অগ্রাহ্য করে কেবল মাত্র রাষ্ট্র আমাকে এই কাজে বেছে নিয়েছিল বলে আমিই ক্যামেরার সমানে গৌরবের ভাগীদার হব ,  এমনটা আমি কখনোই পারব না । 
 অন্য দিকে অলড্রিন এবং কলিন্স কিন্তু একের পর এক টিভিশোতে উপস্থিত হয়েছেন ,  মোটা টাকার বিনিময়ে সাক্ষাৎকার দিয়েই যাচ্ছেন এখনো ,  লেখালেখি চালাচ্ছেন ,  এই ব্যাপারে মৃদুভাষী নিলে উত্তর -  ব্যক্তিগত ব্যাপার !  
এক পর্যায়ে শুরু হয়ে যায় নিলের ব্যবহৃত যে কোন দ্রব্য  ,  এমনকি তার ভিজিটিং কার্ড নিয়ে পর্যন্ত মোটা টাকার বাণিজ্য ,  বাধ্য হয়ে অটোগ্রাফ দেওয়া বন্ধ করেন তিনি ।  
সেই সাথে বার বার এসেছে নিলের বিখ্যাত হয়ে ওঠার পরে তাকে নিয়ে অনেকের বাণিজ্য করবার বা মিথ্যা কথনের ব্যাপারটা ।  যেমন তার বেড়ে ওঠা যে শহরে ,  সেই শহরের একমাত্র মানমন্দিরের এক কর্মকর্তা ১৯৬৯ সালে বার বার বলেছেন ছোট নিল তার কাছেই টেলিস্কোপ দিয়ে প্রথম চাঁদকে ভাল ভাবে পর্যবেক্ষণ করেছিল ,  এমনকি সেই নিলের মাথায় চাঁদ ব্যাপারটা ঢুকিয়ে ছিল !   নানা পত্রিকায় ফলাও করে ছাপা হয়ে ছিল তার সাক্ষাৎকার ,  স্বভাবসুলভ ভাবেই নিল এর বিরুদ্ধে সরাসরি কিছু বলেন নি ,  কিন্তু লেখকের কাছে জানিয়েছেন এগুলো সবই রটনা  ! 
এর পরপরই আসল ধর্ম প্রচারকরা ,  প্রথমের তারা প্রচার করতে চাইল চাঁদের বুকে পা দেওয়া প্রথম মানুষটি একজন খ্রিস্টান ,  যা এক প্রবল গর্বের ব্যাপার ।  কিন্তু এই ব্যাপারে নিল কোন উচ্চ্যবাচ্য না করাই তারা দমে যেয়ে চাঁদে অভিযান নিয়ে নানা কুৎসা রটনা করে ,  যেমন চাঁদ থেকে যে ফোন নম্বর দিয়ে তারা সরাসরি মার্কিন রাষ্ট্রপতির সাথে কথা বলে সেই নম্বর ছিল ৬৬৬ - ৬৬৬৬  ,  যা খ্রিষ্ট বিরোধী !  সেই সাথে অলড্রিনের কাধে ম্যাসন পতাকা পরিবহনেরও নিন্দা জানায় তারা ।  
সবচেয়ে বড় গুজবটি ঘটে মুসলিম বিশ্বে ,  বেশ কিছু দেশে প্রচার করা হয় নিল চাঁদে যেয়ে আযান শুনেছেন এবং পরবর্তীতে এক ইসলামিক রাষ্ট্র ভ্রমণের সময় একই ধ্বনি শুনতে পেয়ে অনুসন্ধান করে জানেন তা আসছে ইসলামিক উপাসনালয় মসজিদ থেকে তাই তিনি ইসলাম ধর্ম গ্রহণ করে মসুলমান হয়ে যান ।  এই গল্পের অবশ্য কিছু পরিবর্তিত ভার্সন আছে ,  কোথাও বলে চাঁদে ফাটল দেখা বা মক্কা থেকে নির্গত রেডিয়শনের প্রমাণ পেয়ে তিনি ইসলাম গ্রহণ করেন ।  এই গুজবটি এতই বিস্তৃত হয় যে ১৯৮৩ সালের মার্চে নিল  কোন ধর্মের প্রতি অশ্রদ্ধা প্রদর্শন না করে অত্যন্ত বিনীত ভাবে প্রেস রিলিজ দিয়ে জানান -  তিনি কোন সময়ই ইসলাম ধর্ম গ্রহণ করেন নি এবং অদূর ভবিষ্যতেও তার এমন কোন ইচ্ছা নেই ।  
লেখকের সাথে আলাপচারিতার এক পর্যায়ে এই ব্যাপার নিল তার ব্যক্তিগত অভিজ্ঞতার উদাহরণ দিয়ে বলেন ,  বিশ্ব -  বিদ্যালয়ের এক আরব ছাত্র তাকে সরাসরি প্রশ্ন করে বসে ,  প্রফেসর আর্মস্ট্রং ,  আপনি কি ইসলাম ধর্ম গ্রহণ করেছেন ?  নিল সরাসরি বলেন  –  না  ।  তখন সেই ছাত্র আমার দিকে এমন ভাবে তাকায় যেন আমি তার সাথে আমার নিজেকে নিয়ে মিথ্যা কথা বলছি !  ! 
এরপরে নিলকে  গ্রহান্তরের আগন্তক তত্ত্বের জনক সুইস নাগরিক এরিক ফন দানিকেনও ইকুয়েডরের এক গুহাতে প্রাপ্ত বস্তসমূহের মাধ্যমে তার তত্ত্ব প্রমাণের কাজে ব্যবহারের চেষ্টা চালান ,  অতি ভদ্রলোক নিল কেবল চিঠি দিয়ে তার কল্যাণ কামনা করে সেই যাত্রা এড়িয়ে যান ।  
কিন্তু মুদ্রার অন্য পিঠও আছে ,  এভাবেই একদিন নিল আর্মস্ট্রং আমাদের মানব সমাজের অন্যতম নির্লোভ মানুষ এডমুণ্ড হিলারির সাথে উত্তর মেরু ভ্রমণ করেন ।  পান বিশ্ব জুড়ে কোটি কোটি মানুষের নিঃশর্ত ভালবাসা ।   এবং এখনো চালিয়ে যাচ্ছেন তার জীবনের সেরা প্রেম -  বিমান চালানো !  ! 
নিল আর্মস্ট্রংকে নিয়ে মানুষের উৎসাহের শেষ নেয় এখনো ,  তাকে নিয়ে বাজারে যে  কত বই প্রকাশিত হয়েছে তার কোন ইয়ত্তা নেই ,  কিন্তু এই বইটিই একমাত্র বই যার প্রতিটি লাইন নিল প্রকাশের আগে পড়ে তারপরেই অনুমোদন করেছেন ।   ২০০৫ সালে এটি প্রথম প্রকাশিত হয় । 

 (   নিল আর্মস্ট্রং আমাদের গর্ব ,  কেবল চাঁদে যাওয়া প্রথম মানুষ হিসেবে নন ,  তার সমগ্র জীবনবোধের কারণে ।  
আমি অত্যন্ত সন্তুষ্টি অনুভব করি যে তার মত মহান চরিত্রের একজন মানুষ প্রথম চন্দ্রপৃষ্ঠে অবতরণ করেছেন ।  
 আমি জানি ,  গত দশকে মানুষ চাঁদে আসলেই গিয়েছে নাকি ,  নিলদের এই অর্জন আমেরিকায় এরিয়া - ৫১ এ করা কিনা ,  চাঁদে বাতাস নেই তো পতাকা উড়ল কেন এই নিয়ে খামোখা জল ঘোলা করে কিছু মহল অনেক টাকা কামিয়ে নিয়েছে ফালতু বই লিখে আর ডকুমেন্টরি বানিয়ে ।  আশা রাখি কোন সচল পাঠক তাদের ফাঁদে পা দিবেন না এবং সেই বিরক্তিকর ব্যাপার নিয়ে প্রশ্ন তুলবেন না ।   ) 






টেবিল মাউন্টেনে আরোহণ




দূর থেকে দেখে মনে হল এক সিংহ বসে আছে ,  চিড়িয়াখানার চোদ্দ শিকের ভিতরে দেখা বেড়ালের কাকাতো ভাই নয় ,  সত্যিকারের বুনো পশুরাজ ,   কেশর ফুলিয়ে রাজসিক ভঙ্গীতে বসে তাকিয়ে আছে তাচ্ছিল্যের দৃষ্টিতে নিচের মানববসতির পানে ।  নট নড়নচড়ন ,  শিকার ধরার পূর্ব মুহূর্ত বুঝি ?  আসলে তা নয় ,  সিংহাকৃতির অবয়বটি এক জড়পাথরের স্তূপ ,  দক্ষিণ আফ্রিকার বিখ্যাত পর্বত টেবিল মাউন্টেনের একটি অংশমাত্র ,  এমন কিছু বাঁধা এড়িয়েই পৌছতে হবে কিংবদন্তীর সেই পর্বতের চুড়োয় ,  বিশ্বের বিস্ময়ের শীর্ষ দেশে । 

 যাবেন নাকি ?  তাহলে প্রথমেই শর্টস পরে নিন ,  সাথে মাথায় পানামা হ্যাট ,  সাথের ঝোলাতে পানীয়ের বোতল  (  আপাতত কোমল পানীয় ,  যেহেতু আপনি ক্যাপ্টেন হ্যাডকের সাথে যাচ্ছেন না  )  ,  আর সম্ভব হলে একটা লাঠি ,  যাতে সময়ে -  অসময়ে ঠেস দিয়ে দাঁড়ানো যায় ।  

দাড়িয়ে আছি টেবল মাউন্টেনের পাদদেশে ,  সমগ্র আফ্রিকা মহাদেশের তো বটেই ,  বলা যায় না হয়ত সারা বিশ্বেরই সুন্দরতম মহানগরী কেপটাউনের বেলাভূমিতে ,  যা আবার ছুয়ে গেছে দুই দুইটি বিশাল জলরাশি -  ভারত মহাসাগর এবং অতলান্তিক মহাসাগর ।   অপূর্ব সুন্দর প্রাকৃতিক আশ্চর্যটি ,  মনে হচ্ছে শহরের গায়ে হেলান দিয়ে আছে বিশাল এক দেয়াল ,  আকাশ ছোঁয়া নিরাপত্তা বলয় ।  পর্বতের শরীরে অবশ্য তুষারের চিহ্নমাত্র নেই ,  তারচেয়েও অবাক করা বিষয় হচ্ছে এর শীর্ষে কোন এবড়ো থেবড়ো চূড়া নেই ,  বরং পুরো মাথা সমান উচ্চতার ,  কোন দানব যেন তার তরবারি দিয়ে সমানে মাপে কেটে রেখেছে ! 


 অবশ্য একবার দৃষ্টিপাত করলেই বোঝা যায় কেন  এর নাম দেয়া হয়েছে টেবিল মাউন্টেন ,  নিচ থেকে মনে হচ্ছে উপরটা বেশ সমতলই হবে ,  ছড়ানো মালভূমির মত ,  যেমনটা আছে ভেনিজুয়েলার তেপুইয়ে  (  যা থেকে স্যার আর্থার কোনান ডয়েল তার বিখ্যাত হারানো পৃথিবী বইখানার প্লট খুঁজে পেয়েছিলেন )  ।   

মূল টেবিল মাউন্টেনের এক পাশে এই পর্বতেরই অংশ লায়ন্স হেড  (  সিংহমাথা পর্বত )  এবং অন্য পাশে ডেভিলস পিক  (  শয়তানের চূড়া )  দেখা যায় , 


 এমনিতেই পর্বতটি খুব একটা উঁচু নয় ,  উচ্চতা মাত্র ১০৮৬ মিটার  (  ৩ , ৫৬৩ ফুট )  কিন্তু এটি বিখ্যাত হয়েছে এর অবস্থানগত সৌন্দর্য ,   ভিন্ন ধরনের আকৃতি এবং নেলসন ম্যান্ডেলার জন্য ,  মহান মানুষটিকে প্রায় দুই দশক যে কারাগারে আটক রাখা হয়েছিলে সেই কুখ্যাত রোবেন আইল্যান্ড কেপ টাউনের কাছেই সমুদ্রের মাঝে অবস্থিত এক দ্বীপ ,  যেখান থেকে তিনি প্রতিদিন ভিন্ন ধরনের আবেগ নিয়ে দেখতেন টেবিল মাউন্টেনকে ,  মনে করতেন ঐ তো তার স্বদেশভূমি ,  বর্ণবাদী ,  অত্যাচারী ,  উপনিবেশিকরা তার কাছ থেকে সময় ,  পরিবার সবকিছুই কেড়ে নিয়েছে কিন্তু কেড়ে নিতে পারেনি তার বাবার ভূমি ,  সেই পর্বতের পানে চেয়েই শপথ নিতেন ,  দেশপ্রেমের মন্ত্র জপতেন সবসময়ই -  একদিন আমি ফিরে যাব ঐখানে ।  

কেপ টাউনে পৌঁছালাম ২০১০ সালে জুলাইর এক দিনে ,  সেখানে তখন শীতকাল ,  যেহেতু দক্ষিণ গোলার্ধের ভূখণ্ড ,  বেশ মন খারাপ করে ,  আগের দিন পোর্ট এলিজাবেথে গলা ফাটিয়ে চিৎকার করেও প্রিয় ফুটবল  দল ব্রাজিল কে জিতাতে পারি নি ,  কমলা জার্সির ওলন্দাজরা জিতে গেছে ফিলিপ মেলোর দুই -  দুইটা ভুলের সুবাদে ,  এখন হল্যান্ড -  উরুগুয়ের মাঝের সেমি ফাইনাল দেখতেই আগমন এই সত্যিকারের তিলোত্তমা নগরীতে ।  হায় ব্রাজিল !  হায় ব্রাজিল !    (  এইবার স্টেডিয়ামে বিয়ার বিক্রির অনুমতি ছিল ,  প্লাসিকের গ্লাসে অবশ্য ।  হঠাৎ নাকে এসে লাগল গাঁজার গন্ধ ,  নিজে না খাবার জন্যই হবে -  সিগারেট আর গাঁজার গন্ধ অনেক দূর থেকে টের পেয়ে যাই ,  এই বিশ্ব দরবারে কে গাঁজা টানার সাহস দেখাচ্ছে ,  চারিদিকে নিরাপত্তারক্ষীদের ভিড় !  পরে শুনলাম বা দূর থেকে কিছুটা বুঝলাম তাদের দুইজনকে বাহির করে দেওয়া হয়েছে স্টেডিয়াম থেকে ,  পরদিন খবরের কাগজে দেখি তাদের একজন  মহাপরিচিত -  প্যারিস হিলটন !  পুলিশ বলেছিল জরিমানা বা জেল ,  সে সুন্দর জরিমানা দিয়ে সাথে বান্ধবী নিয়ে দলছুট হয়ে গেল !   ) 

যাক ,  শহরের ঢোকার পরপরই যখন পর্বতখানা দৃষ্টি আড়াল করে সটান দাড়িয়ে পড়ল ,  চিন্তা করে ফেললাম এযাত্রা একটু গেছো বাবা হতেই হয় ,  চড়েই দেখি চুড়োতে !  কিন্তু কোনটাতে -  যেহেতু মূল পর্বতের সাথে সাথে সিংহমাথা আর শয়তানের চুড়াকেও বেশ লোভনীয় মনে হচ্ছে দূর থেকে ।  হোস্টেলের রিসেপসনিস্ট এলিজাবেথ  দেওয়া এবং সাথের লোনলি প্ল্যানেট ঘেঁটে পাওয়া তথ্যগুলো জোড়া লাগিয়ে বোঝা গেল ছোট্ট মরিচের ঝাল বেশী ,  মানে উচ্চতায় একটু কম হলেও একেবারে নিরীহ নির্বিষ নয় কিন্তু টেবিল মাউন্টেন ,  এখানেও আরোহণ করতে যেয়ে অতীতে ঘুমের দেশে চলে গেছে রোমাঞ্চপ্রিয় মানুষ ।  আর বিপদ হচ্ছে এখানে ওঠা অপেক্ষাকৃত সহজ ,  কিন্তু নামার পথ এত বেশী যে প্রায়শই মানুষ পথ ভুলে পর্বতের গভীরে বা পাদদেশের অন্য পাড়ের জঙ্গলে হারিয়ে যায় প্রায়ই ! 

 কিন্তু সহজ উপায়ও আছে -  কেবল কার !   মানে মানে কেবল কারে টিকেট কেটে চেপে বসলেও সোজা উপরে চলে যাবেন কয়েক মুহূর্তেই ,  যদি না ঝড়ো হাওয়ার কারণে সেদিন কেবল কার যাত্রা বন্ধ না থাকে ,  এবং আপনার কয়েক হাজার লোকের পিছনে অপেক্ষা না করতে হয় !   এইটা কোন কথা হইল ,  হিমালয় - আল্পস ঘুরে এসে এই হাজার মিটারের পর্বতে উঠব যন্ত্রের সাহায্যে ,  অসম্ভব !  সাথে খেলা দেখতে সঙ্গী হয়েছিল দক্ষিণ আফ্রিকার জোহান্সবার্গে বসবাসরত তরুণ আব্দুল মজিদ  (  সেই সময়ই দক্ষিণ আফ্রিকায় দেড় লক্ষ বাংলাদেশী ছিল  )  ,  নিপাট সরল মানুষ ,  কোনদিন পর্বত - সমুদ্রের ধারে কাছে যান নি ,  আমার ফুঁস মন্তর শুনে টগবগিয়ে উঠে বললে -  ভাই ,  রাখে আল্লাহ ,  মারে কে ,  আমি এই পাহাড়ে আপনার সাথে উঠমুই উঠমু !   বললাম ,  মিয়াঁ এত্তো লাফায়েন না ,  আল্লাহ রাখলেও মারবেন আপনি নিজেই !  জীবনে কোনদিন হাঁটেন নি পাঁচ মাইল ,  পাহাড়ের মাঝামাঝি যেয়ে বলবেন আর পারব না ,  তখন হবে মহাহুজ্জত ,  উঠাও বন্ধ ,  নামাও !  

গম্ভীর মুখে মজিদের প্রশ্ন তাহলে কি করা যায়  ?  কিছুই করার নাই ,  যেহেতু হাতে সময় আছে চলেন আজ বিকেলেই সিংহমাথা পর্বতে কাছাকাছি ট্রেকিং করে আসি ,  তাহলেই বোঝা যাবে আপনি কেবল কারে এই পাহাড় ডিঙ্গাবেন না হেঁটে !  

আরো একটা বিশাল আকর্ষণ এই পাহাড়ের ,  এটি টেবিল মাউন্টেন ন্যাশনাল পার্কের অংশ এবং ইউনিসেফের ওয়ার্ল্ড হেরিটেজ সাইড ,  এই এক পার্কেই ২ , ২০০ প্রজাতি গাছ পাওয়া যায় যা সম্ভবত আয়তন অনুযায়ী সারা বিশ্বে একটি রেকর্ড ,  সেই সাথে আছে কিছু স্থানীয় পাখি এবং স্তন্যপায়ী প্রাণী । 



 এবং চুড়োতে পৌঁছাতে পারলে অবারিত সমুদ্র দর্শন ।  

হাত - পায়ের খিল ছাড়াতে সেই বিকেলেই পর্বতের পাদদেশে কুম্ভি  (  মাইক্রোবাসের স্থানীয় নাম )  করে যেয়ে সিংহ মাথার পর্বতের দিকে এগোনো শুরু হল ,  এটি নাকি কেপ টাউনের তরুণ - তরুণীদের কাছে চাঁদনী রাতে পিকনিকের জন্য মহাজনপ্রিয় এক জায়গা !  ভরা পূর্ণিমায় সেখানে মানুষের ঠেলায় নাকি পা ফেলারই জায়গা থাকে না !  আরেব্বাস ,  হয়ে গেছে ,  যে জায়গাতে সবাই পিকনিক করতে ওঠে সেখানে অ্যাডভেঞ্চার করতে যাবার কিছু নেই ,  বরং উপভোগের জন্য যাওয়া যেতে পারে ,  তাই সিদ্ধান্ত হল আপাতত পাহাড়টা ভাল মত ঘুরে দেখে পরের দিন মূল পর্বতে মানে টেবিলের মাথার সওয়ার হওয়ার চেষ্টা চালানো হবে ।  

বেশ কঘণ্টা আস্তে ধীরে সেই চমৎকার পরিবেশে ঘোরা হল ,  সিংহমাথায় যাবার মূল ফটকটাও চোখে পড়ল ,  আর কত ধরনের যে ফুল পুরো উদ্যানে ছেয়ে আছে !  


দূর থেকে পৃথিবীর সবচেয়ে নয়নাভিরাম কিছু বাসস্থানের সাথে চোখাচোখি হল ,  বিপুল সাগরও যেন এসে চুমে যাচ্ছে অপূর্ব স্থানটিকে । 



 কিন্তু মনের পর্দায় সবচেয়ে বেশী দাগ কেটে গেছে এক অপরূপ সূর্যাস্ত ,  মহাসাগরের প্রান্তসীমায় যেন উধাও সূর্যদেবতা ,  কিন্তু তার উপস্থিতির ছাপ থেকে গেছে ছড়িয়ে থাকা মেঘমালায় ,   পেজা তুলোর মত ছড়িয়ে থাকা মেঘগুচ্ছের মাঝ দিয়ে চুইয়ে চুইয়ে আসছে অতিপ্রাকৃত রশ্মি ,  তার মাঝে উড়ে বেড়াচ্ছে একাধিক হেলিকপ্টার ,  নিচের বিপুল জলাধারের মাঝে অবস্থিত জাহাজের উপর যেন পড়েছে বিশাল সার্চলাইটের আলো ।  কি অপার্থিব ,  কত মায়াময় !  আহা ,  বেঁচে থাকা কতই না সুন্দর । 

সূর্যের শেষ আলো উধাও হবার আগেই প্রায় পাল্লা দিয়ে শহরে নেমে এলায় বেশ তাড়াহুড়োয় ,  তবে তার কোন দরকার ছিল না ,  আসলে শেষের কয় দিন সন্ত্রাসময় , মহাঝুঁকিপূর্ণ শহর জোহান্সবার্গে থেকে মনে হয়েছিল এই দেশের সব শহরেই এমন হয়ত -  সন্ধ্যে ঘনাবার আগেই ঘরে ঢুঁকে পড়তে হবে ,  ভর দুপুরেও একা বাহির হওয়া যাবে না ,  সাথের ক্যামেরা কোন সময়ই হাতে নেওয়া যাবে না ,  গলায় ঝুলানো তো অনেক দূরের করা ,  এমনকি বিশ্বকাপ চলাকালীন সময়ের নিরাপত্তা ব্যবস্থাও এমন কোন ছাপ ফেলতে পারেনি সেখানের স্বাভাবিক জীবনযাত্রায় ।  কিন্তু কেপটাউন সম্পূর্ণ অন্য এক দিন দক্ষিণ আফ্রিকার ,  খুবই নিরাপদ !  পরে রাত একটার সময় সাইবার ক্যাফেতে গেছি ,  সাগরের ধারে ছবি তুলে গেছি কোন রকম সমস্যা হয় নি , এখানে দেখলাম সাদা - কালো সবাই এক সাথে কুম্ভিতে করে চলাচল করছে ,  যেটা অন্য অনেক শহরেই কল্পনা করা যায় না ।  মাটি খুবই উর্বর এই অঞ্চলের ,  আবহাওয়া কারণে সেরা আঙ্গুর জন্মায় ,  তৈরি হয় আফ্রিকার সেরা ওয়াইন ।   কেপ টাউন আসলেই ধরণীর বুকে স্বর্গ ।  

  পরের দিক সকাল সকালই ভরপেট নাস্তার পরপরই শুরু হল যাত্রা ,  সাথের ব্যাগে কিছু হালকা খাবার ,  কোমল পানীয় ভরে নেওয়া হয়েছে হিসাব মত ।  পাহাড়ের গোঁড়ায় যেতে দেখি পথ হারাবার কোন উপায় নেই ,  অনেক অনেক পর্যটকদেরই শখ হয়েছে সৌখিন পর্বতারোহী হবার ,  প্রায় মিছিল করে চলছে তারা গিরিখাদের দিকে ,  আর ততক্ষণে কেবল কারের সামনে প্রায় আধা কিলোমিটার লম্বা লাইন !  ঝকঝকে রোদ ,   মাটি বেশ লাল এখানে ,  ক্যাকটাস জাতীয় উদ্ভিদও বেশ রাজত্ব বিস্তার করেছে ।  ঝোপের মাঝে দেখা হল তিতির পাখিদের সাথে ,  সারা শরীরে সাদাকালো ফোঁটাওয়ালা এই পাখিগুলোকে ছোটবেলায় বলতাম চিনামুরগী ।   উপরে ওঠার সাথে সাথে ভূপ্রকৃতির পরিবর্তনের সাথে সাথে উদ্ভিদজগতের পরিবর্তনও চোখে পড়ল , 

 কিন্তু আমাদের চিন্তা তখন শীর্ষে ওঠার সঠিক পথ বাহির করতেই নিবদ্ধ ।  আব্দুল মজিদ দেখি দৌড়ে দৌড়ে পথ চলছে ,  একাধিক বার ভুলে পথে যেয়ে আবার ব্লাইন্ড ক্যানিয়নে গোত্তা খেয়ে ফিরে লাইনে আসল ।  কি ব্যাপার ভাই ,  এত তাড়াহুড়ো কেন ?  উত্তরে বোঝা গেল ,  সে নিজেকে মহাফিট প্রমাণিত করতে ব্যস্ত ,  বলল -  ভাই এক দৌড়ে পাহাড়ে উঠুম ,  পরের দৌড়ে নামুম !  


একাধিকবার পথের ছোট ঝর্ণা পড়ল ,  কুলকুল শব্দ তুলে নিচে মহাসাগরে বিলীন হবার জন্য যাচ্ছে ,  তাদের সান্নিধ্যে জিরিয়ে নিয়ে ভুল চিহ্নে বোকা বনে ভুল পথে অবশ্য  আমিও একবার গেলাম বটে কিন্তু হয়রানির শিকার হতে হল না এক মার্কিন তরুণীর জন্য ,  সেই পথে থেকে ফেরৎরত অবস্থায় সে একগাল হাসতে হাসতে জানাল -  এই পথ নিচের দিকে গেছে ,  ভুল রাস্তা !  মিলল যাত্রাপথের বন্ধু ,  নাম তার নাতালি ,  সাথে আছে বোন ফ্রানসেসকা  (  আজ্ঞে আমার বোন নহে ,  তারা নিজেরা নিজেরা বোন ,  এককালে অনেক ভগ্নী পাতিয়ে ফেলেছি সারা বিশ্ব জুড়ে ,  আর নয় বিশেষ বিশেষ ব্যতিক্রম ছাড়া !   )  ,   সাথে তাদের বিশালবপু পিতা মহাশয় এবং এক চাচাও হাজির !  গোটা পরিবার নিয়ে ফুটবল বিশ্বকাপ দেখতে যাওয়া নাকি তাদের রেওয়াজ হয়ে দাঁড়িয়েছে ,  জার্মানিতেও ছিল  (  এহহে ,  তখন দেখা হতেও পারত )  ,  ব্রাজিলেও আসবে ,  আগাম আমন্ত্রণ জানিয়ে রাখল ২০১৪র ।  

আবার যাত্রা উপরের দিকে ,  দুঃখজনক ভাবে যতই উপরের দিকে উঠতে থাকলাম ততই রোদের তেজ কমে আকাশে মেঘের আনাগোনা বাড়তে থাকলে ,  এর ফাঁকেই চলল গোটা শহরের কিছু ছবি তোলার চেষ্টা ।  ক্যালেন্ডারে ছাপা ছবির মত সুন্দর এমন বেশ কিছু জায়গায় থেমে থেমে ছবি তোলা হল তৃষ্ণা নিবারণের সাথে সাথে ।  

দেখা মিলল কুখ্যাত রোবেন দ্বীপের ,  যেখানে যাবার কথা ছিল পরের দিন ।  

ঘণ্টা দেড়েক পরে টেবিলক্লথেরা ঘিরে ধরল আমাদের ,  হারিয়েই গেলাম যেন তার ভিতরে ।  আগেই শুনেছিলাম টেবিল মাউন্টেনের সবচেয়ে বড় সমস্যা হচ্ছে যখন তখন দেখা দেওয়া মেঘেরা ,  তারা নাকি পর্বতটির ভীষণ ন্যাওটা ,  একবার সঙ্গ পেলে আর ছাড়তেই চায় না !  এইজন্য তাদের নামই দেওয়া হয়েছে টেবিলক্লথ ! 

তখন আমরা শীর্ষে পৌঁছে গেছি ,  গলা ফাটিয়ে হৈ চৈ করা হল ,  যদিও পরিবেশ ছিল ধূসর ,  রহস্যময় ,  অনেকটা লাইফ অফ প্ল্যান্টে দেখানো   ডেভিড অ্যাটেনবোরোর মাউন্ট রোরাইমার মত ,  কিন্তু অবিরাম বৃষ্টির বদলে এখানে কেবল আদিগন্ত মেঘমালার সমাহার ।   আসলেই বেশ ছড়ানো টেবিলের মত জায়গাটি ,  বিস্তার ২ মাইলের মত ,  তবে একেবারে চাছাছোলা সমতল নয় ,  বেশ উঁচুনিচুই আছে ,  আর বিশেষ ধরনের ঝোপে আবৃত সমস্ত পাথুরে দেহ ।  




স্থানীয় বলতে হাইরেক্স গোত্রের কয়েকজনের সাথের দেখা হল ,  কিন্তু তারা মানুষদের সাথে খাতির করতে খুব একটা আগ্রহী নয় !  

বেশ কাঁপানো ঠাণ্ডা উপরে ,  মাঝে মাঝেই প্রবল বেগে হাওয়া দিচ্ছে ,  এর মাঝে আবার শুরু হল ইলশেগুঁড়ি বৃষ্টি ,   কোনমতে কিছু ছবি তুলে ঢুঁকে পড়া হল টেবিলের একপ্রান্তের ক্যাফেতে ,  যেখান কেবলকার থেকে বেরিয়ে সোজা ঢুঁকে পড়ে আয়েশি ভ্রমণার্থীরা । 



 গরম কফিতে চুমুক দিয়ে খানিকটে ধাতস্থ হবার সাথে সাথে একটি বিশেষ নোটিশ বোর্ডে যেখানে কিনা আরোহীরা স্বদেশের নাম লিখে থাকেন ,  সেখানে বাংলার নাম খোদাই কর হল মার্কার কলম দিয়ে ।  নাতালি আর ফ্রানসেসকার সাথে আবার দেখা হবার প্রতিশ্রুতি দিয়ে বিদায় নিলাম ,  

 এমন সময় দেখা আব্দুল মজিদের সাথে ,  সেই বেচারা দৌড়াতে দৌড়াতে এসে বেশ ক্লান্ত ,  এক কোণে বিশ্রামের সন্ধানে ছিল ,  বললাম -  চলেন ,  কেবল তো চড়াই গেল এখন উৎরাই !  

 (  পোস্টটি প্রিয় লেখক ,  প্রিয় গায়ক অনিকেত  (  তারেক আজিজ )  দার জন্য ।  লিখে যান বরাবরের মতই বিষণ্ণতায় মোড়া কিন্তু স্মৃতিমেদুরতায় আক্রান্ত তিরতির সুখের পরশ বুলানো লেখা ।   যা পড়ে আমরা হতবাক হই ,  ঈর্ষান্বিত হই ,  ভালোলাগায় ,  ভালবাসায় আপ্লুত হই ,  অপেক্ষা করি পরের লেখাটির জন্য ,  পরের গানটির জন্য ।   ) 






অ্যালান কোয়াটারমেইন ,  প্রিয় বন্ধু আমার 



যথাসময়ে লামু ছাড়লাম আমরা - 
 এই ছিল প্রথম লাইন ,  মাথার কোষে কোষে গেঁথে গেল একেবারে ,  এখনো অন্ধকারে সামান্য আলোকপাতে স্তূপকৃত মণিমাণিক্য যেভাবে জ্বলজ্বল করে ওঠে ,  তেমনি এই শব্দমালা মুহূর্তের মাঝে ফিরিয়ে নিয়ে যায় আলো ঝলমলে শৈশবে ।  পাশের বাড়ী থেকে ধার করে আনা আধা ছেঁড়া ইয়া মোটা এক নিউজপ্রিন্টের বই ,  এমনই বাজে ভাবে ছিঁড়েছে যে প্রথম অধ্যায়ই নেই !  
 ২য় অধ্যায়ের শুরুতেই সেই বিটকেলে প্রাণঘাতী শব্দগুলো - 
 যথাসময়ে লামু ছাড়লাম আমরা !  লামু কোথায় ?  আর কোথায় ,   আফ্রিকার কোন এক অজানা কোণে !  মাউন্ট লেকাকিসেরার ওপারের অজানা অঞ্চলে ।  এলাকার নামগুলো পড়তে পড়তেই রোমাঞ্চের স্রোত বয়ে যায় রক্তের ভিতর ,  বুকের ভেতরের ঘুমিয়ে থাকা যাযাবরটা দুদ্দাড় শুরু করে অদ্ভুত নাম বইটার ,  অ্যালান কোয়াটারমেইন ।  মূল লেখক স্যার হেনরি রাইডার হ্যাগার্ড ,  সেবা প্রকাশনী থেকে খসরু চৌধুরীর অনুবাদে বের হওয়া ।  আসলে নাম দেখেই আগ্রহটা তৈরি হয়ে ছিল ।  তারপর থেকেই অ্যালান আমার সবসময়ের সঙ্গী ।  এমনকি বছর দুই আগে তার বাড়ী যে শহরে ,  দক্ষিণ আফ্রিকার সেই ডারবান শহরে পর্যন্ত গেছি ,  যদিও একসাথে অভিযান চালানো হয় নি সেযাত্রা ।  
অ্যালান কোয়াটারমেইন এক অদ্ভুত চরিত্র ,  আফ্রিকার অন্যতম বিখ্যাত শিকারি ,  কিন্তু শিকারের চেয়ে অন্য অ্যাডভেঞ্চার বিশেষ করে অভিযান তাকে টানে পুরোমাত্রায় ।  জুলুরা তাকে শ্রদ্ধা ভরে ডাকে মাকুমাজন বলে ,  যার অর্থ যে ঘুমায় না ,  সদা জাগ্রত !  
রকিব হাসানের অনুবাদে সলোমনের গুপ্তধন নামের এক দুধর্ষ অ্যাডভেঞ্চারের বই পড়ার সময় তার সাথে আবার দেখা হল ,  সেখানেও ছিল হেনরি কার্টিস ,  ক্যাপ্টেন গুড -  বন্ধুঅন্তপ্রাণ তারা ।  সাথে ছিল আমবোপা নামের এক আফ্রিকান যুবা ,  তার সাথে জঙ্গল ,  প্রান্তর ,  দুস্তর মরুভূমি পেরিয়ে ,  দুর্লঙ্ঘ্য পাহাড় ডিঙ্গিয়ে সবাই চললাম বিশ্বের অন্যতম সমৃদ্ধ হীরার খনির সন্ধানে এবং কুকুয়ানাল্যান্ডে যেয়ে সোজা পড়লাম বজ্জাত রাজা টুয়ালা আর ডাইনী গাগুলের খপ্পরে ।  জানলাম আফ্রিকার গাঁ ছমছম করা সব রহস্যের কথা ,  দেখলাম কী করে সেখানের প্রাচীন রাজাদের মৃতদেহ স্ট্যালাগমাইট আর স্ট্যালাকটাইটের মাঝে স্থাপন করে চুনাপাথরের অক্ষয় স্তম্ভে পরিণত করা হয় ।   সলোমনের গুপ্তধনই আফ্রিকার পটভূমিতে লেখা ইংরেজি প্রথম অ্যাডভেঞ্চার উপন্যাস ।  আমবোপা নামের সেই যোদ্ধা স্বরূপে দেখা দেয় স্বদেশে ,  সেই কুকুয়ানাল্যান্ডের রাজা হিসেবে অধিষ্ঠিত হয় ,  আর গাগুলের চক্রান্তে হীরের সন্ধানে যেয়ে খনি ধ্বসে পড়লে মৃত্যুর মুখ থেকে চুলচেরা ব্যবধানে ফিরে আসি আমরা ,  বন্ধু অ্যালানের পকেট ভর্তি তখন উৎকৃষ্ট হীরেতে ।  
অ্যালান একজন হাতির দাঁত শিকারি ,  কিন্তু দেখা গেছে বুনো জন্তুদের প্রতি আছে তার অপরিসীম দরদও ,  অনেক ক্ষেত্রেই বিশাল দাঁতওয়ালা হাতিদের দেখেও ছেড়ে দিয়েছে সে ,  আবার মাইওয়ার প্রতিশোধে  (  ইসমাইল আরমানের অনুবাদ )  মাটুকু জাতির রাজা ওয়াম্বেকে নিকেশ করে তার হাতির দাঁতের তৈরি আস্তানাপ্রাচীর খুলে নিয়ে এসেছে এবং বিনা দ্বিধায় সেই সম্পদ সমান ভাগ করে নিয়েছে ওয়াম্বের হাতে অনেক বছর ধরে বন্দী থাকা বন্ধু জন এভরির সাথে ।   যে অ্যালানের বন্ধুক থেকে তপ্ত সীসা ছোটে হিংস্র মানুষ আর আক্রমণরত জন্তুর উদ্দেশ্যে সেই অ্যালানই প্রেমিকার প্রতি দায়িত্ববোধ থেকে ,  স্থানীয় মানুষের প্রতি ভালবাসা থেকে নিজের জীবনের প্রতি ঝুঁকি নেন অকাতরে ।  ছোট্ট মেয়ে ফ্লসিকে মাসাইদের হাত থেকে ছাড়িয়ে আনার জন্য নিজেকে বলি দিতে সবার আগে রাজী হয়েছিলেন ,   এমনকি বন্ধু ক্যাপ্টেন গুডের জীবন বাঁচানোর জন্য তার উপরে নেমে আসা শত্রুর তরবারি শরীরে ধারণ করে মৃত্যুবরণ করেন ,  মরার আগেও তার মন জুড়ে ছিল নিসর্গ এবং জীবনের সৌন্দর্য ,  বলেছিলেন -  এতদিন ধরে বেঁচে থাকায় আনন্দিত ।  এ পৃথিবীতে বেঁচে থাকার বহু উপকরণ আছে ।  নারীর ভালবাসা ,  খাঁটি বন্ধুত্ব ,  শিশুর হাসি ,  সূর্য ,  চাঁদ ,  তারা -  এর প্রত্যেকটি আনন্দের ।  তাছাড়া ,  আনন্দ পেয়েছি কপালে লবণাক্ত সাগরের চুমু অনুভব করে ,  আনন্দ পেয়েছি চন্দ্রালোকে বন্যপ্রাণীকে পানি খেতে দেখে ।  
একাধিক চলচ্চিত্র এবং টিভি সিরিজ নির্মিত হয়েছে অ্যালান কোয়াটারমেইন কে নিয়ে ,  প্রায় সবই রদ্দি ,  একমাত্র দ্য লিগ অফ এক্সট্রা অর্ডিনারি জেন্টলমেন চলচ্চিত্রে অ্যালান কোয়াটারমেইনের ভূমিকায় সিন কনারিকে দেখে মনে হয়েছিল এতদিনের পাওয়া গেল রক্ত মাংসের অ্যালানকে কিন্তু অদ্ভুতুড়ে কাহিনীর কারণে সিনেমাটি খুব একটা সাড়া ফেলতে সক্ষম না হওয়ায় কনারিকে নিয়ে আর অ্যালানের সিনেমা করা হয় নি ।  কিন্তু একটা সংলাপ মনে আছে যেখান অ্যালানের ভূমিকায় কনারি বলছেন -  আমি দুইজন স্ত্রী এবং অসংখ্য প্রেমিকাকে নিজ হাতে কবর দিয়েছি ,  দুর্ভাগা বেচারা !  কিন্তু দুই স্ত্রী এলো কোথা থেকে ?  স্ত্রী নিয়ে রচিত স্টেলা বইটি পড়েছি একাধিকবার ,  কিন্তু  আরেকজন কোথায় ?  অনেক পড়ে হাতে পেলাম সেবা প্রকাশনী থেকে প্রকাশিত সায়েম সোলায়মানের অনুবাদে মেরি নামের বইখানা ।  অ্যালানের প্রথম স্ত্রী ছিলেন মেরি ,  ডাচ বংশদ্ভুত তরুণীকে বিয়ে করার জন্য অনেক অনেক ত্যাগ স্বীকার করেছিলেন তরুণ অ্যালান কিন্তু তার জীবন বাঁচানোর জন্য নিজেকে মৃত্যুর হাতে সপে দেন নবপরিণীতা স্ত্রী !  জানতে পারি তার প্রথম স্ত্রী বিয়োগের রহস্য ,  সেই সাথে মেরি বইতে এক জায়গায় স্বীকার করেছেন অ্যালান নিজে ইংরেজ মিশনারির ছেলে হলেও ,  অভিযানের অসংখ্য জায়গাতে ঈশ্বর নিয়ে কথা বললেও ধর্মতে কোন বিশ্বাস নেই তার ,  সেটা পালন করা বা অস্বীকার করা মানুষের ব্যক্তিগত ব্যাপার ।   একইভাবে শত প্রতিকূলতা স্বত্বেও ইংরেজ জাতীয়তাবাদের উপরে মানবিক সম্পর্ককে স্থান দিয়ে বিয়ে করেছিলেন ডাচ তরুণীকে ।  
 আবার অন্য এক অ্যালানকে আবিস্কার করি অ্যালান অ্যান্ড দ্য আইস গডস বইতে যা খসরু চৌধুরীর অনবদ্য রূপান্তরে প্রকাশিত হয়েছিল নেশা নামে ।  তাদুকি নামের এক জাদু শেকড়ের নেশাতে হাজার হাজার বছর আগের হিমযুগের সময়কার  একজন মানুষ ওয়াইতে পরিণত হল অ্যালান ,  নিজ গোত্রকে মুক্ত করল অত্যাচারি সর্দার হেঙ্গার হাত থেকে ,  বীরের মত রক্ষা করে মারল মানুষখেকো তলোয়ারদেঁতো বাঘ ,  জঙ্গলের দানব ষাঁড় ওরোকস ,  নেকড়ের পাল কে ।  কিন্তু সুখ পেল কি ওয়াই ?  সেখানে তার ছায়াসঙ্গী জ্ঞানী নাস্তিক নেকড়েমানব বামন প্যাগ ,  যে সরাসরি বলে পূজারীর বিশ্বাসেই দেবতা বেঁচে থাকে ।   অসাধারণ কাহিনী বিন্যাসে আমরাও জড়িয়ে পড়ি সেই প্রাচীন জীবনযাত্রায় -  হিমবাহ গলে যাচ্ছে ,  শিকার মিলছে না ,  ওয়াই রূপী অ্যালান কি আগের প্রজন্মের লালন করা কুসংস্কার বরফ দেবতার কাছের ফিরে যাবে সাহায্যের জন্য ,  নাকি নিজের বুদ্ধি - অভিজ্ঞতাকে কাজে লাগিয়ে নব নব জ্ঞান দিয়ে এগিয়ে নিয়ে যাবে মানবজাতির জয়যাত্রা ?   উত্তর আমাদের জানা ,  ক্ষুরধার মস্তিস্কের সৎ মানুষ অ্যালান আমাদের নিরাশ করবে না !  
আবার তরুণকালের অভিজ্ঞতা নিয়ে বলা অ্যালান অ্যান্ড দ্য হলি ফ্লাওয়ার - এ আমরা আবিস্কার করি ভিন্ন এক মানুষকে ,  যে বরাবরের মতই অ্যাডভেঞ্চারপ্রেমী এবং সাহায্য করতে একপায়ে খাড়া ,  সেই সাথে ভীষণ বিপদপ্রিয় ।  কিংবা চাইল্ড অফ দ্য স্টর্মে ।   আবার সামান্য টাকা মজুরীর বিনিময়ে সে নানা অভিযানে অংশ নিলেও একাধিক বার কোটি টাকা পেয়েও উদার চিত্তে ফিরিয়ে দিয়েছে সে ,  লেডী র‍্যাগনালের কাছ থেকে পাওয়া সম্পত্তি বিলিয়ে দিয়েছে দাতব্য সংগঠনগুলোর মাঝে ।  বোঝা যায় অর্থের চেয়েও অনেক বেশী উপভোগ্য কিছুর প্রতি দুরন্ত আকর্ষণ ছিল তার ।  
জীবনে অনেক বিচ্ছেদ বেদনা সয়েছেন অ্যালান ,  কিন্তু ঘুরে দাঁড়িয়েছেন বারংবার ,  বাবার মৃত্যু ,  দুই স্ত্রীর বিয়োগব্যাথা এবং একমাত্র সন্তান হ্যারির অকালমৃত্যু ভিতরে ভিতরে হয়ত দুর্বল করে ফেলেছিল তাকে ,  কিন্তু বরাবরের মতই পথ এবং বন্ধুত্বের টানকে উপেক্ষা করেন নি ।  
তবে সবচেয়ে বেশী উপভোগ করেছি সবসময়ই তার স্বনামে প্রকাশিত জীবনের শেষ অভিযানটা ,  যার অসংখ্য সংলাপে মনে হয়েছে অ্যালান একজন সত্যিকারের দার্শনিক ,  জীবনের নানা গূঢ় রহস্য তিনি ব্যাখ্যা করেছেন অতি সরলভাবে নিজের জীবনের অভিজ্ঞতা দিয়ে ,  বলেছেন জীবনে সুখী হবার সবচেয়ে গুরুত্বপূর্ণ উপায়টি -  যে যাই বলুক ,  জীবনে ভাল জিনিসটাই সবসময় সুখের ।  
সেই সাথে গাছ নিয়ে লিপিবদ্ধ করা তার মনোভাব মনে হয় জগতের সমস্ত গাছের সামনে লিখে রাখি যাতে মানুষ দুইবার চিন্তা করে তাদের কাটার আগে -  বড় একটা গাছ কাটার আগে সবার একবার ভেবে দেখা দরকার ।   সুন্দর বড় গাছ দেখতে চিরদিনই আমার ভাল লাগে ।  শৈত্যপ্রবাহের সময় কি গর্বভরে মাঠ উঁচু করে থাকে ওরা ,  প্রাণ ভরে অনুভব করে বসন্তের পদধ্বনি !  কি অসাধারণ শোনায় তাদের কণ্ঠ ,  যখন তারা কথা বলে বাতাসের সাথে ।  পাতার ফিসফিসানির কাছে হার মানে বায়ূ দেবতা ঈওল্যাসের হাজারটা বীণা ।  সারাদিন পাতাগুলো চেয়ে চেয়ে দেখে সূর্যালোক ,  সারারাত ধরে দেখে তারা ।  শতাব্দীর পর শতাব্দী তাদের খাবার জোগায় মা ধরিত্রী ।  অনেক দালান - কোঠা - বংশের উত্থান পতন দেখার পর অবশেষে ঘনিয়ে আসে চূড়ান্ত দিন ।  হয় লড়াইয়ে সেদিন জিতে যায় বাতাস ,  নয়তো নেমে আসে অস্বাভাবিক মৃত্যু । 
জীবনের কষ্টিপাথরে যাচাই করা অভিজ্ঞতা দিয়ে দ্ব্যর্থহীন ভাবে বলেছেন সভ্যতা তো রূপার গিলটি করা বর্বরতা মাত্র ।   মানুষকে কতটা উন্নত করেছে এত সভ্যতা ?  চল্লিশ বছর কি তারও কিছু বেশি সময় আদিবাসীদের মাঝে কাটিয়ে পুঙ্খানুপুঙ্খ ভাবে লক্ষ করেছি তাদের আচারআচরণ ।  এখন বেশ কয়েক বছর ইংল্যান্ডে থেকে যথাসাধ্য বোঝার চেষ্টা করেছি আলোর সন্তানদের ।  কিন্তু শেষ পর্যন্ত কি দেখলাম ?  বিরাট কোন অগ্রগতি ?  না ,  মোটেই নয় ।  আদিবাসীদের তুলনায় খুব সামান্যি এগিয়ে আছে শ্বেতাঙ্গ মানুষেরা ।  এদের যা বেশি আছে তা হলো -  উদ্ভাবনী আর সাংগঠনিক ক্ষমতা ।  কিন্তু যে অর্থলোভ শ্বেতাঙ্গদের কুরে কুরে খায় দুরারোগ্য ব্যাধির মত ,  তা আদিবাসীদের নেই বললেই চলে ।  আমার সিদ্ধান্ত হয়তো হতাশাব্যঞ্জক ,  কিন্তু সব দিক থেকে বিচার করলে দেখা যাবে ,  সভ্য আর বর্বর মানুষের মধ্যে সত্যিই বিশেষ কোন পার্থক্য নেই ।  
অতি সভ্য যে মহিলা তার পুঁতির মালা পড়া কালো বোনটির কথা ভেবে বুড়ো এক বোকা শিকারির সরলতায় হাসছেন ,  তাঁকে বলব ,  আপনার গলায় যে মালাটি শোভা পাচ্ছে তার সাথে ওই মালার যে বড় বেশী মিল ।  বিশেষ করে ,  আপনার লো - কাট পোশাক যে বর্বরদের কথায় মনে করিয়ে দেয় ।  আপনি যেভাবে শিঙ্গা আর ঢোলের শব্দে ফিরে তাকান ,  বিবাহ - যুদ্ধে জয়ী ধনী যোদ্ধাটির হাতে নিজেকে সপে দেন ,  রঞ্জক পদার্থ আর পাউডারের প্রতি আপনার টান ,  ঘন ঘন পালকওয়ালা ক্যাপের ধরন পরিবর্তন -  এই সবই একটা আত্মীয়তার কথাই স্মরণ করিয়ে দেয় ।  তাছাড়া ,  সুশিক্ষিত যে অলস ভদ্রলোকটি ক্লাবে বসে বিজ্ঞানসম্মত ডিনার খাচ্ছেন ,  যে ডিনারের খরচ অনাহারী কোন পরিবারের সাতদিনের আহার জোটাতে পারে -  তাকে বলব ,  স্যার ,  আমার লেখা পড়ে বর্বরের কথা ভেবে তো মিটিমিটি হাসছেন ,  কিন্তু এখনই যদি কিছু লোক এসে আপনার মুখে মুষ্ট্যাঘাত করে ,  তাহলেই দেখা যাবে ,  কতটুকু বর্বরতা আপনার মধ্যে লুকোনো আছে ।  
বর্বরতার মাটিতে মহীরুহের মত ডালপালা মেলেছে এই সভ্যতা -  যেটা একদিন মিশরীয় ,  গ্রীক ,  রোমান বা ইতিহাসের পাতা থেকে হারিয়ে যাওয়া অন্য সভ্যতার মতই পতিত হবে ।  মানুষের উন্নতিকল্পে গঠিত আধুনিক প্রতিষ্ঠানগুলোর কথা আমাকে বলে কোন লাভ নেই ।  স্বীকার করি ,  কোন কোন প্রতিষ্ঠানের অনেক সুযোগ সুবিধে আছে ,  যেমন -  হাসপাতাল ।  কিন্তু মনে রাখতে হবে ,  হাসপাতাল ভরানোর জন্য আমরাই জন্ম দিই রোগাটে মানুষের ।  
মানুষের দক্ষতা অসীম ,  কিন্তু স্বভাব সোনার বালার মত ।  এটাকে চারপাশে ঘোরা যাবে ,  ঘষে মেজে চকচকে করা যাবে ,  এমনকি ফোলানোও যাবে একটা পাশ চ্যাপ্টা করে -  কিন্তু কখনোই এর পরিধি বাড়ানো যাবে না ।  তারা ,  পাহাড় বা মহাকালের মতই এটা অপরিবর্তনীয় ।  
১৮৮৭ সালে ,  আজ থেকে ১২৫ বছর আগে প্রকাশিত হয়েছিল বইটি ,  অবাক হয়ে দেখেছি অ্যালান কতখানি নির্ভুল ,  যে যুদ্ধকে তিনি ঘৃণা করে গেছেন আজীবন ,  সেই যুদ্ধই মানুষ লড়ে যাচ্ছে আজীবন ভিন্ন ভিন্ন দেশে ভিন্ন ভিন্ন রূপে ।  মানব চরিত্রের বহুমাত্রিকতাকে সবসময় বর্ণনা করেছেন একজন দর্শকের ভঙ্গীতে একই সাথে বুড়ো জুলু আমস্লোপোগাসের লড়াইয়ের প্রতি পিপাসা এবং দরদী মনের কথা বলে তার সম্পর্কে সিদ্ধান্ত নেবার ভার ছেয়ে দিয়েছেন পাঠকদের উপরে ,  নিজের সিদ্ধান্ত আমাদের উপর জোর করে চাপিয়ে দেন নি ।  হেনরি কার্টিসের মত অ্যালান কোয়াটারমেইন সম্পর্কে আমরাও বলতে পারি -  জাঁকজমকের ওপর ছিল তাঁর চিরকালীন ঘৃণা ।  ওরকম একজন মানুষ আর কোনদিনই পাব না ।  তিনি ছিলেন নিখুঁত ভদ্রলোক ,  অতুলনীয় বন্ধু ,  অসাধারণ স্পোর্টসম্যান এবং সম্ভবত আফ্রিকার শ্রেষ্ঠ শিকারি ।  
প্রায়ই স্বপ্ন দেখি আফ্রিকার অবারিত বুনো প্রান্তরে দাঁড়িয়ে আছি আমি ও অ্যালান ,  ফিসফিস করে অভয় দিয়ে প্রিয় বন্ধু বলে যাচ্ছে -  প্রকৃতির বুকে কান পেতে তার অনন্ত স্পন্দন শুনে মানুষ ভোলে তার দুর্দশা ।  প্রকৃতির অদৃশ্য ,  চলমান মহাশক্তির মাঝে নিজেকে বিলীন করে দেয় সে ।  কারণ ,  এই মাঝেই তার পরিচিতি ,  এখান থেকেই সে এসেছে ,  আবার মিশে যাবে এর সাথেই ।  এই প্রকৃতিই আমাদের জন্ম দিয়েছে ,  সমাধিও একদিন সে - ই দেবে ।  
 (  এই পোস্টটি প্রিয় অনুবাদক খসরু চৌধুরীর জন্য ,  ভাষার উপরে তার অসাধারণ দখল আর বর্ণনার স্বচ্ছতা যে আমাদের অনেকের আটপৌরে জীবনে কতখানি রোমাঞ্চ এনে দিয়েছে তা হয়ত তিনি কোনদিনই জানলেন না !  
কদিন আগে খবর পেলাম আমার দাদার বাড়ীর পাশের গ্রামেই বর্তমানে তিনি আছেন ,  অবাক হবার সাথে সাথে খুবই ভাল লাগল ।  আশা করছি উনার সাথে এবার দেখা হবে ) 






সেবা প্রকাশনী স্পন্দিত বুকে মনে হয় আমিই মাসুদ রানা



মাসুদ রানা বাংলাদেশে কাউন্টার ইন্টেলিজেন্সের এক দুর্দান্ত দুঃসাহসী স্পাই ।  গোপন মিশন নিয়ে ঘুরে বেড়ায় দেশ - দেশান্তরে ।  বিচিত্র তার জীবন ।  অদ্ভুত রহস্যময় তার গতিবিধি ।  কোমলে কঠোরে মেশানো নিষ্ঠুর সুন্দর এক অন্তর ।  একা ।  টানে সবাইকে কিন্তু বাঁধনে জড়ায় না ।  কোথাও অন্যায় -  অবিচার - অত্যাচার দেখলে রুখে দাঁড়ায় ।  পদে - পদে তার বিপদ - শিহরন - ভয় আর মৃত্যুর হাতছানি । 
এই মাসুদ রানার সাথে পরিচয় হয়েছিল সেবা প্রকাশনীর নিউজপ্রিন্টের বইয়ের মাঝে ,  খসখসে পাতা থেকে কালো কালো অক্ষর গুলো তখন রঙিন বিশ্বের গান শোনাত ঘুরে ঘুরে ,  ক্লাস রুমে শিক্ষক এক ঘেয়ে গলায় বলে চলেছেন জীবনের লক্ষ্য ঠিক করার উপকারিতা ,  আমি চলেছি সোহানার সাথে  ,  জিম্বাবুইয়ের ধু ধু মরুভূমির মধ্য দিয়ে জীপে করে ,  জীবনের লক্ষ্য তখন একটাই -  দেখে নিব উমাঙ্গো নামের বদমাশটাকে । 

রানার নিজের সম্পর্কে চিন্তা ভাবনা প্রায় পরিণত হয়েছিল জীবন দর্শনে  –  নিজের সম্পর্কে সব সময় উঁচু ধারণা পোষণ করেছি আমি ।  নিজেকে চিনি ,  নিজের যোগ্যতার পুঙ্খানুপুঙ্খ খবর রাখি বলেই সম্ভব হয়েছে এটা ।  শারীরিক যোগ্যতা এবং চিন্তার স্বচ্ছতা অর্জনের জন্য জ্ঞান হবার পর থেকে কঠোর পরিশ্রম করেছি ।  আমার আত্মবিশ্বাস কারও চেয়ে কম নয় ,  তার কারণ নিজেকে মনের মত করে গড়ে তোলার কাজে কখনও ফাঁকি দিইনি আমি ।  সুন্দরভাবে বেঁচে থাকার জন্যে ভদ্র হওয়া একটা অলঙ্ঘনীয় শর্ত ,  সে চেষ্টাই করছি ।  বসুন্ধরা শক্তের ভক্ত ,  নিজেকে আমি সেভাবেই গড়ে তুলেছি ।  উচ্চাশা ছাড়া মানুষের উত্তরণ ঘটেনা ,  তাই আমিও উচ্চাকাঙ্ক্ষী ।   

কখনও পড়ার ঘর ক্রান্তীয় স্বর্গদ্বীপে পরিণত হতো ,  তেতলার জানালা দিকে তাকালেই যেন পদ্মাপারের রাজশাহীতেই সদ্য গজিয়ে ওঠা পাম গাছ ছাওয়া পাহাড় আর অদূরের অথৈ সমুদ্র ,  সাদা বালির সৈকত ,  নীল ল্যাগুন দেখা যাবে ।    থাক , আপাতত বইয়ের মাঝেই ডুব দিই মোটা তাজা ক্রাইফিশ ভাজা আর রাফেলা বার্ডের সঙ্গ পাবার লোভে ।   আবার থেকে থেকেই চারপাশে হয়ে ওঠে রণাঙ্গন ,  ফুলঝুরির মত গুলি ফুটছে ,  মাথার উপর দিয়ে ছুটে যাচ্ছে মর্টারের ঝাঁক ,  যে কোন মুহূর্তে ছুটে আসা স্প্লিন্টার লেগে পঙ্গু হয়ে যেতে পারি জীবনের জন্য ,  অবিরাম দৌড়ানোর ফলে বুকের ভেতরে হৃৎপিন্ড নিস্তেজ হয়ে পড়ার যোগাড় ,  উত্তেজনার ধেয়ে আসে হরমোনের স্রোত ,  কিন্তু থামার উপায় নেই !  আমি থামলেই মাসুদ রানা মারা পড়বে যে !  সেটি হবার নয় ।  কখনো আবার জলের দিশা নেই ত্রিসীমানায় -  সাহারার কোন প্রান্তে চলেছি আরব বেশে , ইসরায়েলি স্পাই অ্যালেক বোগানকে মোকাবিলা করতেই হবে ,  তার কাছে আগে রেবেকা নামের সেই ক্ল্যাসিক বইটি যেখান থেকে গুপ্ত কোডের মাধ্যমে সমস্ত তথ্য পাঠাচ্ছে সে ।  গলা শুকিয়ে কাঠ ,  ইতস্তত জিভ ঘুরে বেড়ায় শুকনো ঠোঁটে , সাবধান তাপের কাছে ,  তৃষ্ণার কাছে ,  অ্যালেকের কাছে হার মেন না ।  তুমি হার মানলেই রানা শেষ ,  ধবংস হয়ে যাবে বাংলাদেশে কাউন্টার ইন্টেলিজেন্স ।  কখনো বরফের রাজ্যে ,  গ্রিনল্যান্ডে বা সুমেরুর আশেপাশে ,  কিংবা কেজিয়ামের দ্বীপের খোঁজে দক্ষিণের দিকে ,  বিশ্বের সবচেয়ে বড় দানব যখন মনে হয় হিমশৈলগুলোকে । 

কেন এমন ভাবে মিশে গিয়েছিলাম মাসুদ রানার মাঝে ? 
এই প্রশ্নের কি কোন উত্তর হয় ! 
বলা হয়ে ছিল জেমস বন্ড কেন এত জনপ্রিয় ?  একটা উত্তর ছিল অধিকাংশ পুরুষই স্বপ্ন দেখে তার হাতে থাকবে দামী গাড়ীর স্টিয়ারিং ,  পকেটে বিচিত্র সব অস্ত্র ,  আশেপাশে লাস্যময়ী নারী ,  জীবনময় ঝুঁকি ,  রোমাঞ্চ -  তাই সবাই রূপোলী পর্দার জেমস বন্ডের মাঝে খুঁজে নেয় নিজের সেই লালিত স্বপ্নকে ।  হয়তো না নারীরা পান তাদের স্বপ্নপ্রেমিককে । 
কিন্তু মাসুদ রানা জেমস বন্ড না ।  যখন রানা ক্যাসিনোর টেবিলে জেতা হাজার হাজার ডলার সাথের সঙ্গিনীকে দিয়ে দেয় যেন সে নিজের স্বাধীনতা কিনে নিতে পারে  (  মনে হয় বন্ধু বইতে )  ,  নিজের জীবন বিপন্ন করে রানা এজেন্সীর অধীনে চাকরি করা এক এজেন্টকে বাঁচাতে চলে যায় যুদ্ধাক্রান্ত আফ্রিকাতে  (  টার্গেট নাইন )  ,  ছোট মেয়ে লুবনার স্মৃতিকে মর্যাদা দিতে উপরওয়ালাদের সকল নিষেধ অমান্য করে ,  সকল প্রতিকূলতাকে দলে ধুলোয় গুঁড়িয়ে দেয় মাফিয়া ডন বাকালার প্রাসাদ  (  অগ্নিপুরুষ )  ,  ভিনদেশকে ভালবেসে নিজের উদ্ধার করা সমস্ত গুপ্তধন অবলীলায় দিয়ে আসে  (  আই লাভ ইউ ,  ম্যান )  তখন তাকে অনেক আপনার মনে হয় ,   একজন খাঁটি মানুষ মনে হয় ।  আর সবার উপরে থাকে তার দেশপ্রেম ,  সবসময়ই ।  চরমতম বিলাসিতার সুযোগ পেলেও রানার মনে আসে দুর্ভিক্ষের শিকার মাছের জাল পড়া গৃহবধু বাসন্তীর কথা , পথশিশুদের কথা ,  শত বার উদ্ধার করা টন টন সোনা সে অকাতরে দিয়ে দেয় বাংলাদেশের কোষাগারে ।  আহা ,  এমন ভাবে যদি সবাই চিন্তা করত ,  সবাই তো আর মাসুদ রানা হতে পারে না ,  কিন্তু সাধ্যমত প্রচেষ্টা করত দেশটাকে সামনে নিয়ে যাবার ! 

মতিঝিল শাপলা চত্বরে যেতে হাঁ হয়ে গেছিলাম প্রথমবার ,  এইখানেরই কোন এক অফিসে রানা বসে ,  আছে সেখান সোহেল ,  সলীল ,  রাশেদ ,  সোহানা ,  রূপা এবং দ্য বিগ বস মেজর জেনারেল রাহাত খান ।  এইখানেই বোমা মেরে রানাকে নিকেশ করতে যেয়ে গিলটি মিয়াকে প্রায় মেতে ফেলেছিল দস্যু উ সেন ,  ফলাফল -  নিজের মৃত্যু ডেকে আনল সে !  রানার সাথে সঙ্গী হলাম সেই উ সেন নামের এক অসাধারণ অভিযানে ,  এক অসম্ভবকে সম্ভব করে ,  দীপ্ত ছন্দময় পদচারনায় ছদ্মবেশের মেলা দেখিয়ে সারা বিশ্বকে তাক লাগিয়ে ইউনিয়ন কর্সের কাপু উসেনের নিকেশ করে ।  কিন্তু আসলেই কি ধ্বংস হল উ সেন ?  তাহলে কেন আবার ফিরে আসল একই ধরনের অপরাধচিত্র আবার উ সেনে ?  রানারই প্রেমিকা হয়ে হত্যার চেষ্টা করল উ সেনেরই কন্যা ,  পরিণতি হল তার খুনে বাবার মতোই । 
রানা একা ,  কিন্তু একা না কোন সময়ই !  টানে সবাইকে কিন্তু বাঁধনে জড়ায় না ,  যদিও কথাটা মনে হয় ঠিক না ।  রানার নিজের ভাষাতেই -  অনেক মেয়ের সান্নিধ্য পেয়েছি আমি ,  আজ যখন কোন একটা গানের সুর কানে বাজে বা নির্দিষ্ট কোন একটা সুগন্ধ নাকে পাই তখন শুধু মধুময় স্মৃতি হয়ে কয়েক সেকেন্ডের জন্য ফিরে আসে তারা আমার মনে । 
 প্রথম প্রেমিকা রাফেলা বার্ডের ঘন নীল চোখ  ( দুপুরের কড়া রোদ সরাসরি মোজাম্বিক স্রোতে পড়লে যেমন অপার্থিব গাঢ় নীল হয় )  যেমন তাকে ভাসিয়ে নিয়ে যায়  (  আই লাভ ইউ ,  ম্যান )  ,  তেমনই রেবেকা সাউলের গাঢ় কফির মত চোখের মণির কাছে অসহায় হয়ে পড়ে বিশ্ব জয়ী বাঙ্গালী বীর  (  বিদায় রানা )  ,  মিত্রা সেনের প্রেমে বিয়ের ফাঁদে রাজী হয়েই জীবনের খাঁদে প্রায় পতন ঘটেছিল  (  ভারতনাট্যম ,  মূল্য এক কোটি টাকা মাত্র )  ,  ব্যারনেস সিবা কেবলমাত্র তাকেই ভালবাসে বন্ধুত্বের খাতিরে বেছে ছিল আত্নহননের পথ  (  সেই উ সেন )  ,  লুকিয়ে মেক্সিকোর অ্যাডভেঞ্চারে জড়িয়ে পড়ে কাউবয় মতো ঘোড়ার পিঠে র‍্যাঞ্চে দাবড়ে বেড়ালেও প্রেম তার পিছু ছাড়ে না এবং প্রেমিকাও চেয়ে বসল একটি মাত্র উপহার -  রানার সন্তান  (  বুমেরাং )  ,  মাল্টার মেয়ে ভায়োলা যেন নতুন জীবন দান করেছিল রানাকে আর বাটু ফারেঙ্গি সমুদ্রতল থেকে শুরু  করে  ঢাকার ফ্ল্যাট সবখানেই উপস্থিত ভবিষ্যতের মিসেস রানা -  সোহানা ।  
 
কিন্তু বাস্তবের রানা লম্পট নয় ,  অপরূপার সাথে এক বিছানাতেও মাঝে গোলাপের তোড়া রেখে  নিশ্চিন্তে ঘুমায় সে আর কিছুই না করে ,  সকালে সেই আবেদনময়ী তরুণী বলে -  আমার পাশে শুয়েও যে আমার দেহের দিকে হাত না বাড়িয়ে কোন পুরুষ থাকতে পারে তার প্রমাণ প্রথম পেলাম ।  নিয়াপলিটান সৌন্দর্যের উৎকৃষ্ট নমুনা লরা আভান্তিকে ফিরিয়ে দেয় সে চোখ বন্ধ করে ।   আবার এই রানাই নকল রাফেলার সাথে কামময় রাত কাটানোর আগে বলে -  নিজেকে বঞ্চিত করতে নেই ,  দুর্ভিক্ষ কখন দেখা যায় কেউ বলতে পারে না !  লুইসা পিয়েত্রোর সাথে তার বন্ধুত্ব অটুট থাকে ,  থাকে রূপা সাথে সুদৃঢ় বোঝাপড়া ।  আবার ডাঁসা পেয়ারার মত ফিগারের অধিকারী নার্স সিস্টার মে - র অবুঝ প্রশ্ন মেয়ে মানুষ এর চেয়ে বড় নেশা আর কি হতে পারে ?  রানার মুখে আমার নির্লিপ্ত উত্তর ছিল -   অ্যাডভেঞ্চার । 
 
কত জানা - অজানা প্রতিপক্ষ ,  বন্ধু শত্রুতে পরিণত হয় ,  শত্রু বন্ধুতে ।  কিন্তু সবচেয়ে বড় শত্রু যারা বাংলাদেশের ক্ষতি চায় ,  দেশী বা বিদেশী !  কবির চৌধুরী তো আছে সেই প্রথম বই ধ্বংস পাহাড় থেকেই ,  তারপর যে কতবার আমাদের যৌথ চেষ্টার কাছে পরাজিত হল তার কোন ইয়ত্তা নেই ,  কিন্তু বেড়ালের চেয়ে যেন বেশী প্রাণের অধিকারী লোকটা !  মরণ কামড়ের কামড়েই মরণ হবার কথা ছিল তার ,  কিন্তু বেঁচেছিল সে সেযাত্রা ।   অবশেষে আবার সেই দুঃস্বপ্নে চাপা দেয়া হয়েছিল এক সময়ের মার্কিন প্রেসিডেন্টকে আটক করা  ( স্পর্ধা )  কবির চৌধুরীকে ,  ইদানিং তার পুত্রসন্তান মাঝে মাঝে বিরক্ত করার চেষ্টা করে !  জয়দ্রথ নামের বিষাক্ত কেউটের চেয়ে ভয়ংকর লোকটাকে মনে আছে ,  সোনার বাংলাকে শ্মশান করতে চেয়েছিল যে অভিনব উপায়ে পঙ্গপালের ঝাক দিয়ে  (  ভারত নাট্যম )  ?  সিডনী শেরডান নামের সেই হাঙ্গরের মত ক্ষুধার্ত ,  লোভী ,  নিষ্ঠুর লোকটাকে যার জন্য চার চারটি বছর নির্বাসনে কাটাতে হয়েছে রানার ?  হুমায়ুন দাদা নামের সেই দানবটাকে যাকে বোমার বিস্ফোরণও মারতে সক্ষম হয় নি ?   হেক্টর নামের অহংকারী তেলকূপ বিশেষজ্ঞ কে  (  সাগর কন্যা )  ?  বিষকন্যার ভিলেন অফিসার রুস্তমভ ?  চাই সাম্রাজ্য নামের অসাধারণ বইটির দুই ভাই মিশরীয় উম্মাদ নেতা এবং মেক্সিকান উগ্রবাদীকে ?  জাপানি ফ্যানাটিকের ভয়ংকর শত্রুকে ?  শ্বাপদ সংকুল অরণ্যের হাতি অসুর এবং জেনারেল কিরকিটি বাওনাকে ?  সত্যবাবার তথাকথিত বুজুর্গ পীরবাবা হযরত হিকমত বাগদাদীকে ?  নাৎসি গুপ্তচর বিভাগের সাবেক প্রধান কোকেন সম্রাট কে ?  এদের মানুষ মনে রেখেছে কিন্তু রানার জন্যই ! 
কিন্তু রানা ধ্বংস করতে ইচ্ছুক না ,  সে চায় সৃষ্টি করতে ।  সবুজ বাগানে ,  বনে দেশ ভরে দিতে ।  যে ধ্বংস তাকে বাধ্য হয়ে করতে হয় সেগুলো মানবজাতির পক্ষে এক একটি বাঁধা স্বরূপ ।   বাধ্য হয়েই অপসারণে ডাক পড়ে রানার ,  কিন্তু সুযোগ পেলেই গড়তে লেগে যায় সে  –  বঞ্চিত শিশুদের জন্য আশ্রম ,  বিদ্যালয় ,  দাতব্য প্রতিষ্ঠান ,  সবকিছুই । 

আর রানার বন্ধুভাগ্য !  সেই তালিকা তার শত্রুতালিকার চেয়ে অনেক অনেক লম্বা ,  ভিনসেন্ট গগলের মত এক অদ্ভুত বন্দী আছে তার যে কোন প্রশ্ন করা ছাড়ায় সারা বিশ্ব পাড়ি দেয় রানার বিপদে !  সোহেল না রানা ,  কে যে কার জন্য বন্ধুঅন্তপ্রাণ বলা মুশকিল !  আছে রেমারিক ,  জিলেট ল্যাম্পনি ,  ফিলিপ রডরিক ,  জিপসির প্রিন্স মোর্সেলিন দ্য মুরগা ,  বন্ধু মিছিলে এত এত বেশী নাম যে সেটার জন্য আলাদা পোষ্ট দরকার ।  তাদের কেউ কেউ চিরবিদায় নিয়েছে রানাকে বাঁচাতে যেয়ে ,  বন্ধুত্বের শক্তিতে !  তারা জানত দরকার হলে রানাও প্রাণ দিতে বন্ধুর জন্যই ।   
 রানার মত এত মহাকাশব্যপী গুণের সমন্বয় কি বাস্তবের কোন মানুষের মাঝে সম্ভব ?  তার সৃষ্টিকর্তা  কাজী আনোয়ার হোসেনের উত্তর ছিল  –  না !   কোন মানুষ একই সাথে এত দক্ষ ভাষাবিদ ,  পর্বতারোহী ,  ডুবুরী ,  কম্পিউটার বিশারদ ,  ইতিহাসবিদ ,  শিকারি ,  যোদ্ধা ,  কূটনীতিবিদ ,  বৈমানিক ,  সাগরবিশেষজ্ঞ ,  ভূতাত্ত্বিক ,  অস্ত্রবিশারদ ,  ড্রাইভার ,  জীববিদ -  এমন অযুত গুণের আকর হতে পারে না !  যতবার রানার কাঁধ ছুয়ে গুলি সামান্য মাংস নিয়ে বেরিয়ে গেছে ,  সেটা বাস্তব হতে হলে যে পরিমাণ মাংসপেশী  কাঁধে থাকার কথা কোনো মানুষের কাঁধেই এত বেশী মাংস থাকতে পারে না !  কিন্তু রানার সার্থকতা এইখানেই ,   মনের মধ্যে সে স্বপ্ন বুনে যায় -  এমন মানুষ যদি নাও থাকে -  আমার রানা হতে দোষ কোথায় ?  চেষ্টা করতে ক্ষতি কি ? 

জন্মের আগেই হয়ত কার্ল স্যাগানের কসমস দেখাত টিভিতে ,  অনেক বছর পরে সেটা দেখেছি ইউটিউবে বারংবার ,  তাই আলেকজান্দ্রিয়ার গ্রন্থাগারের নাম প্রথম জেনেছিল মাসুদ রানার সাথে থেকেই -  চাই সাম্রাজ্য নামের  অদ্ভুত এক কাহিনীতে ।  জায়ান্ট স্কুইডের লোমহর্ষক কাহিনী জেনেছিলাম বড় ক্ষুধা পড়েই ,  সেই দানবের সাথে অতল জলের নিচে দেখা হলে কী হতে পারে চিন্তা করেই হাত - পা পেটের ভিতরে সেঁধিয়ে গেছিল ।   একশ টন সোনা আপনি হাইজ্যাক করতে পারেনই ,  কিন্তু সেটা বহন করা এক ট্রাকে সম্ভব না !  এত সহজ সরল সত্য কে জানাল ?  কেন শত্রুপক্ষের খালিদের ছদ্মবেশে মাসুদ রানা !  মায়ান সাম্রাজ্যে পা দেবার অনেক আগেই জেনেছিলাম তাদের সিনোতে আর গুপ্তধনের কথা , কোথায় ?  কেন ,  মায়ান ট্রেজার পড়ে ।  এমন আছে লাখো বিষয়ের কথা ।  কোনটা ছেড়ে কোনটা বলি ? 
মাসুদ রানার সবচেয়ে বড় কৃতিত্ব -  গল্পের এই চরিত্রকে নিজের মাঝে আবিস্কার করে ,  তার অনুপ্রেরণায় একাধিক অসমসাহসী যুবক একাত্তরের মুক্তিযুদ্ধে ঝাপিয়ে পড়েছিল ।  এরচেয়ে বড় সন্মান এবং স্বীকৃতি আর কী হতে পারে ! 
দিন শেষে মনে হয় মাসুদ রানা আমার মতই একজন বাঙ্গালী ,  ঘুমাবার আগে যার মনে হয় কুয়াশা ঢাকা গ্রাম ,  আমের বাগান ,  বাঁশের ঝাড় আর শ্লোক বলা কাজলা দিদিকে ।  
চিরতরুণ ,  চিরসবুজ মাসুদ রানার গতি অব্যাহত থাকুক ,  আমাদের দিনগুলো ভরে উঠুক নব নব অ্যাডভেঞ্চারে ,  বুকের গহনে তিরতির রোমাঞ্চ নিয়ে আমরা যোগ দিই সেই দুঃসাহসী যুবার সাথে ।  
সবশেষে মাসুদ রানার জন্য থাকল একটা বিখ্যাত ইতালিয় গান -    এক সময় থেমে যাবে সমস্ত কোলাহল ,  ঘুমিয়ে পড়বে ধরণী ।  আকাশের সবচেয়ে উজ্জল তারাটি মিটমিট করলে বুঝবে আমি তোমায় ডাকছি ।  সে - রাতে তুমি জেগে থেকো ,  বন্ধু ,  ঘুমিয়ে পড়ো না ।  আর ,  হ্যাঁ ,  ফুলের গন্ধ পেলে বুঝে নিয়ো আমি আসছি ।  আর যদি কোকিল ডাকে ,  ভেব আর আমি বেশি দূরে নেই ।  তারপর ,  হঠাৎ ফুরফুরে বাতাস এসে তোমার গায়ে লুটিয়ে পড়লে বুঝবে আমি এসেছি ।  সে - রাতে তুমি জেগে থেকো বন্ধু ,  ঘুমিয়ে পড়ো না । 






স্মরণীয় চলচ্চিত্র  -    চে     




 (  সতর্কীকরণ — এখানে প্রিয় কিছু চলচ্চিত্রের গল্প বলার ব্যর্থ চেষ্টা চালিয়েছি মাত্র ,  এটা কোন মুভি রিভিউ নয় ,  কারণ এমন চলচ্চিত্র নিয়ে রিভিউ লেখার জ্ঞান বা প্রজ্ঞা কোনটাই আমার নেই ,  এটি স্রেফ ধারা বিবরণী ।  কাজেই যাদের চলচ্চিত্রটি এখনো দেখা হয় নি ,  তারা আগে দেখে ফেললেই ভাল হয় ,  নতুবা সব ঘটনা জানলে হয়ত আগ্রহ কিছুটা কমে যাবে ।  এমন লেখার ব্যাপারে সকল ধরনের পরামর্শ স্বাগতম ।   ) 
  সাম্রাজ্যবাদ বিরোধী  বিপ্লবের প্রতীক চে আর্নেস্তো গ্যেভারাকে নিয়ে  আজ পর্যন্ত নির্মিত হয়েছে অসংখ্য তথ্যচিত্র ও চলচ্চিত্র ,  এমনকি তার নির্মম হত্যাকান্ডের পরপরই তার কিংবদন্তীর জীবন ও কর্ম নিয়ে হলিউডেও মুক্তি পায় চলচ্চিত্র ,  চে - র ভূমিকায় ছিলেন মরুর বুনো বেদুঈন খ্যাত ওমর শরীফ ।  কিন্তু এখন পর্যন্ত চলচ্চিত্রবোদ্ধাদের মতে চে - র অতিঘটনাময় মহাজাগতিক জীবনের অতি গুরুত্বপূর্ণ কিছু অধ্যায় সত্যিকার অর্থে রূপোলী ফিতেয় ধরে রাখতে সমর্থ হয়েছে ২০০৮ সালে মুক্তি পাওয়া  অস্কার বিজয়ী পরিচালক ষ্টিভেন সোডেরবার্গের চে । 

 ১ম এবং ২য় খন্ডে মুক্তি পাওয়া স্প্যানিশ ভাষার চলচ্চিত্রটির ১ম পর্বে চে - র ফিদেল কাষ্ট্রোর সাথে পরিচিত হওয়া ,  কিউবার মুক্তি সংগ্রামে জড়িয়ে পড়ে তার চে হয়ে ওঠা এবং সফল বিপ্লবের কথা আঁকা হয়েছে ,  ২য় পর্বে বলা হয় তার জীবনের শেষ যাত্রা ,  বলিভিয়ায় তার আমৃত্যু লড়াইয়ের কথা ।  নাম ভূমিকায়  মর্যাদাপূর্ণ কান চলচ্চিত্র উৎসবের সেরা অভিনেতার পুরস্কার জিতে নেওয়া অভিনয় করেছেন বেনিচ্চিও দেল তোরো ।  নিছক গৎ বাধা চলচ্চিত্রের মত কাহিনী প্রবাহ একদিকে না এগিয়ে এই বিশেষ চলচ্চিত্রে একাধিক ঘটনা ,  বিশেষ করে অতীত ও বর্তমানের সমন্বয় ঘটিয়ে বারংবার আগু - পিছু করা হয়েছে ।  
 ১ম পর্বের শুরু ,  ১৯৬৪ - এর মে মাসের হাভানা ,  চে স্মরণ করছেন পুরনো দিনের নানান রঙের স্মৃতিময় দিনগুলি ।  ১৯৫২ সালে মার্কিন যুক্তরাষ্ট্রের সহায়তায় কিউবার মিলিটারী জেনারেল বাতিস্তা  ক্যু  করে ক্ষমতা দখল করল ,  তারপরই শুরু হল দেশবাসীর অধিকার পদদলিত করে যুক্তরাষ্ট্রের আধুনিক ঔপনিবেশিক প্রভুদের নির্লজ্জ পদলেহন ।  ১৯৫৫ সালের জুলাই মাসে মেক্সিকো সিটিতে এক নৈশ ভোজে কিউবার নির্বাসিত তরুণ  আইনজীবি ফিদেল কাষ্ট্রোর সাথে তার পরিচয় তারপর অবিরাম ১২ ঘন্টা চলে তাদের কথোপকথন ,  অন্য বন্ধুরা ক্লান্তিতে ঘুমিয়ে কাদা ,  কিন্তু দুই ভবিষ্যত বিপ্লবীর কথা শেষ হয় না আগামী দিনের সাম্রাজ্যবাদ মুক্ত শক্তিশালী ল্যাটিন আমেরিকার মায়াময় স্বপ্নে ,  শুরু হয় তাদের কিংবদন্তীর বন্ধুত্বের শুরু -  যা দুজনের জীবনেই কাজ করেছে মাইলফলক হিসেবে । 
 সবার কাছে আর্নেস্তো নয় ,  বরং চে নামে পরিচিত হতে থাকেন তিনি  (  আর্জেন্টাইন ব্যক্তি সম্বোধন )  পরমূহুর্তেই চে নিজেকে আবিষ্কার করেন ক্রোধোমত্ত্ব সমুদ্রের মাঝখানে এক পলকা জলযানে ,  ফিদেলের আহবানে স্বশস্ত্র বিপ্লবে অংশ নিতে চুপিসারে কিউবা চলেছে তারা ।  শুরু হল সিয়েরা মায়েস্ত্রো পার্বত্য অন্চলে গেরিলা যুদ্ধ ,  আস্তে আস্তে বাড়তে থাকল তাদের দলের যোদ্ধাদের সংখ্যা ,  সাধারণ মানুষের অকুন্ঠ সমর্থন মিলল সব জায়গাতেই সেনা অপশাসনের বিরুদ্ধে ।  
দলের অন্য সবাই যখন সারা দিনের অভিযান ,  কসরৎ বা যুদ্ধ শেষে হৈ - হুল্লোড়ে মত্ত চে তখন নিবিষ্ট রোজনামচা লেখাতে  (  তার রোজনামচা লেখার অভ্যেস ছিল আজীবন -  এর মধ্যে যৌবনের প্রারম্ভে সমগ্র ল্যাটিন আমেরিকায় ভ্রমণ নিয়ে লেখা মোটর সাইকেল ডায়েরীতো ক্ল্যাসিকের মর্যাদা পেয়েছে ,  সেই সাথে আছে কিউবার ডায়েরী ,  আফ্রিকার দিনলিপি ,  বলিভিয়ার ডায়েরী )  অথবা বই পড়াতে । 
 চলচ্চিত্রের পর্দায় সেই সংগ্রামময়  গেরিলা জীবনের অতীত থেকে বর্তমানে নিয়ে যায় চে - র সাথে সাথে আমাদের সবাইকে ,  এখানে তিনি কিউবার শিল্প মন্ত্রী আবার কখনো কেন্দ্রীয় ব্যাঙ্কের গর্ভনর ,  যুক্তরাষ্ট্র গিয়েছেন জাতিসংঘে বক্তব্য দেবার জন্য ।  সাংবাদিকদের সমস্ত কূটনীতির পর্দা ভেঙ্গে  দ্ব্যর্থ ভাবে জানালেন -  কিউবা স্বাধীন ভাবে ,  মাথা উচু করে ,  নিজ পায়ে দাড়িয়ে বাঁচতে চায় ,  তারা কখনোই সোভিয়েত ইউনিয়নেরর কোন ব্লক বা ল্যাটিন ঘাঁটি হিসেবে কাজ করবে না । 
 আবার যুদ্ধের অরণ্যে -   সহযোদ্ধাদের সাথে নীতি - নির্ধারণী সভা করে কঠোর নিয়মানুবর্তিতা আরোপ করেন চে ।  এর মধ্যেও দেখা যায় ,  গেরিলাদের নীতিভঙ্গ করে পথভ্রষ্ট দু - একজন  স্থানীয় কৃষকদের কাছ থেকে জোর করে খাদ্য - শস্য আদায় করে ,  অস্ত্রের মুখে নির্লিপ্ত ধর্ষণ চালায় কিষানী বালিকার উপরে ।  এদের একজন ছিল আবার সেনাবাহিনীর চর ,  গেরিলাদের মহিমাকে কালিমালিপ্ত করায় ছিল তার মুখ্য উদ্দেশ্য ।  নেতা হিসেবে অত্যন্ত কঠোর চে তাৎক্ষণিক ভাবে মৃত্যুদন্ডের আদেশ কার্যকর করতে বলেন ।  
কি সংগ্রামময় সে জীবন ,  আহার - নিদ্রার কোনই নিশ্চয়তা নেই ,  খরস্রোতা নদী পাড়ি দিচ্ছে গেরিলারা বুক সমান জলে হেটে হেটে ,  মাথার উপরে  আশ্রয় নিয়ে আছে বেজায় ভারী বোঝা ।  অসাধারণ ক্যামেরার কাজ মূহুর্তে মাঝে আমাদের নিয়ে যায় ক্রান্তীয় সেই দ্বীপে ,  চিট্চিটে্ গরমের মাঝে ইক্ষু খেতে ,  কখনো নদীর শীতলতায় । 
  আবার জাতিসংঘের তার ভাষণে যুক্তরাষ্ট্রের সারা বিশ্বের  মাথার উপর ছড়ি ঘোরানোর স্বভাবের তীক্ষ কঠোর সমালোচনা করে উদাহরণ হিসেবে গুয়াতেমালা ,  মেক্সিকো ,  পানামাসহ নানা দেশে তাদের হঠকারী আগ্রাসন এবং সি আই এ - র মাধ্যমে সংঘটিত গুপ্তহত্যার কথা তুলে ধরেন ,  এক পর্যায়ে যুক্তরাষ্ট্রের প্রতিনিধিরা বাদানুবাদে লিপ্ত হয় ও সম্মেলন কক্ষ ত্যাগ করে । 
 আবার সিয়েরা মায়েস্ত্রোর গহনে ফিদেল ও চে ,  তাবুর ভেতরে আগুনের অশরীরি আলোয় তারা বিভোর ক্ষুধা - দারিদ্রমুক্ত বিশ্ব গঠনের সূদুর পরিকল্পনায় ।  যুদ্ধের এক পর্যায়ে কিউবান তরুণী গেরিলা অ্যালাইদার সাথে পরিচয় হয় চে ,  বিপ্লব বাস্তবায়িত হবার পরে পরিণয় সূত্রে আবদ্ধ হয় তারা ।  একের পর শহরে বিজয় কেতন ওড়াতে তাকে গেরিলারা ,  যেখানে তারা যান সেনাদখলদারিত্ব অবসানের পর সেখানে উৎফুল্ল জনতা রাস্তায় নেমে এসে বরণ করে নেয় তাদের পরম আত্মিয়তায় ,  চে হয়ে ওঠেন তাদের স্বপ্ন নায়ক ,  ভিনদেশী এক তরুণ তাদের দেশের মানুষের মুক্তির জন্য প্রাণবাজী রেখে অকুতোভয়ে লড়ে যাচ্ছেন ,  এই বিষয়টা তাদের বিশেষ ভাবে উদ্বেলিত করে তোলে ,  অনেকেই শুরু করে তার সাক্ষর সংগ্রহ ।  
যদিও চে সবসময়ই উল্লসিত জনতাকে বলে এসেছেন এই কৃতিত্ব তার দলের সকল গেরিলার ,  দলগত প্রচেষ্টার ।  এর ফাকেই ফাকেই চলতে থাকে চে - র অন্য ভূমিকা ,  একজন ডাক্তার হিসেবে কেবলমাত্র আহত সহযোদ্ধাদেরই নয় সুযোগ পেলেই রোগাক্রান্ত  স্থানীয়দের সেবায় হাত বাড়িয়ে দিতেন এই বিশ্ব - রেকর্ডধারী ডাক্তার । 
 কিউবার অন্যতম বৃহত্তম শহর সান্তা ক্লারার  পতনের পর খবর ভেসে আসে বেতারে -  স্বৈরাচারী বাতিস্তা দেশ ছেড়ে পালিয়েছে আমেরিকায় ,  উল্লাসে ফেটে পরে আপামর জনসাধারণ ।  এক সহযোদ্ধা আবেগে আল্পুত হয়ে জিজ্ঞেস করে বিপ্লবতো সফল এখন তারা বাড়ী ফিরতে পারবে কি না ,  গভীর প্রজ্ঞা নিয়ে চে জানান  এটা কেবল একটা খন্ড যুদ্ধ জয় ,  এখন সবার মূল দায়িত্ব হবে দেশ গড়া কাজে নিজের সর্বোচ্চ উৎসর্গ করা ।  রাজধানী হাভানার উদ্দেশ্যে রওনা দেয় তারা পরের দিন ,  পথে গুটিকয় গেরিলাকে লুট করা গাড়ী ব্যবহার করতে দেখে তাদের গতিপথ রোধ করে বজ্র কন্ঠে চে জানান এমন অরাজকতার জন্য বিপ্লব হয় নি ,  অন্যের জিনিস অন্যায় ভাবে ব্যবহার করার চেয়ে বরং পায়ে হেটে দূরের হাভানায়  রওনা দেয়া অনেক শ্রেয়তর ,  তার আদেশে লজ্জিত সহযোদ্ধা গাড়ী ফেরৎ দিতে যায় ,  শুরু হয় হাভানার পথ যাত্রা ,  বাতাসে ভেসে আসে অপার্থিব সূরমূর্ছনা ,  যবনিকাপাত ঘটে প্রথম খন্ডের । 
  ২য় খন্ডের প্রথমেই বলা হয় ১৯৬৫ সালে মে মাসে চে গ্যেভারা কাউকে না জানিয়ে অজানা গন্তব্যের উদ্দেশ্যে রওনা দিয়েছেন ,  রেখে গেছেন প্রাণপ্রিয় বন্ধু ফিদেলের কাছে একটি চিঠি ।  জাতির উদ্দেশ্যে টেলিভিশনে ১৯৬৫ এর ৩ অক্টোবর চিঠিটি পাঠ করেন আবেগাপ্লুত কিউবান প্রেসিডেন্ট ,  সেখানে লেখা চে কিউবার দায়িত্ব পালনের পর চলেছেন অন্যান্য দেশে ,  সব দেশই যে তার মাতৃভূমি ,  বিপ্লবের আগুনের শুদ্ধি মন্ত্র ছড়িয়ে দিতে চান তিনি সবখানে ,  গাইতে চান প্রতিটি ভূ - খন্ডে সাম্যবাদের গান ।  
এর ঠিক এক বছর পরে এক গোপন গ্রীষ্মকালীন আবাসে হাজির হন ফিদেল ,  দেখা হয় একজন পৌঢ় উরুগুয়ান ব্যবসায়ী ছদ্মবেশে থাকা চে - র সাথে ,  তার বলিভিয়া সফরের খুটি - নাটি নিয়ে কথা হয় দুই বন্ধুর মাঝে ।  পরিবারের সাথে আবেগঘন অল্প সময় কাটানোর পরপরই বলিভিয়া রওনা দেন তিনি ,  দূগর্ম পাহাড়ী এলাকায় ক্যাম্প স্থাপন করেন স্থানীয় সাম্যবাদীদের সাথে পূর্ব পরিকল্পনা মত ,  দলে দলে তরুণেরা যোগ দেয় তারা দলে ,  গেরিলা যুদ্ধের কৌশল চে তাদের শেখাতে থাকেন হাতে কলমে ।  আর্থিকভাবে প্রচন্ড দরিদ্র স্থানীয় রেড ইন্ডিয়ানরা ,  শিক্ষা - চিকিৎসার কোন বালাই নেয় ,  নেই কোন কর্মসংস্থান ,  আছে ক্ষুধাক্রান্ত কচি শিশুমুখের সারি প্রতিটি ঘরে ।   অপ্রতুল অবস্থার মাঝেও চে চেষ্টা করে যান যথাসম্ভব সুচিকিৎসা দানের ।  
বলিভিয়ায় আগমনের পর ১০০ দিন পার হয়ে গেরিলাদের সংগঠিত করার কাজে ,  এর মাঝে তাদের গোপন আস্তানার সেনাবাহিনী হামলা চালিয়ে পায় কিউবার চিহ্নযুক্ত একটি শার্ট ।  প্রেসিডেন্টের প্যালেসে বসে জরুরী গোপন সভা ,  উচ্চ পদস্থ আমেরিকানরা চায়  বিল্পব দমানোর জন্য তাদের নিয়ন্ত্রিত পুতুল বলিভিয়ান রাষ্ট্রপতিকে সর্বত সাহায্য করতে ।  পরবর্তীতে সি এই এ যোগ দেয় এই দমন পীড়নে ।  
২৮০ দিনের মাথায় প্রবল অসুস্থ চে শিকার হন গুপ্ত আক্রমণের ।  দূর্বল অবস্থায় আত্নগোপন করেন তারা ।  ৩২৪ দিনের মাথার ছোট্ট পাহাড়ী গ্রাম লা হিগুয়েরায় ক্যাম্প স্থাপন করেন গেরিলারা ,  সেখানকার শিশুদের মাঝে বিনামূল্যে বিতরণ করেন রকমারি খাবার ,  বড়দের উদ্দেশ্যে আগুনঝরা বক্তব্য রাখেন চে ।  স্বপ্ন বুনে দেন শ্রেণী বৈষম্যহীন সমাজ গঠনের ।  পরবর্তীতে তাদের উপস্থিতির খবর ফাস হয়ে যাওয়ায় বেশ কবার চোরা গোপ্তা আক্রমনের শিকার হন তারা ,  বলিভিয়ায় প্রবেশের ৩৪০ দিনের মাথায় জীবনের শেষ যুদ্ধে শত্রুর গুলিতে রাইফেল ভেঙ্গে যাওয়ার পর শারীরিক ভাবে অতিদূর্বল ক্লান্ত চে গুয়েভারা সেনাবাহিনীর হাতে বন্ধী হন । 

 কিন্তু বিপ্লবের মন্ত্রে তখনো তার সত্ত্বা সমান ভাবে উদ্দীপ্ত ,  প্রজ্জ্বলিত তার ক্ষুরধার বক্তব্য ।  তাকে হেয় করার জন্য বন্ধীশালায় তার সামনেই প্রিয় দুই সহযোদ্ধার মৃতদেহ ফেলে রাখে সৈন্যরা ।  পাহারাদার সৈন্যের কৌতুহলী প্রশ্নে ঠোটের কোণে আলতো রহস্যময় হাসি নিয়ে তিনি স্মরণ করেন পুত্র - কন্যাদের ,  দার্শনিকের মত জানান রূপকথার ঈশ্বরে বিশ্বাস নেই তার ,  অবাক পাহারাদার প্রশ্ন করে ঈশ্বরে বিশ্বাস না থাকলে একজন মানুষ ,  একটি জাতি এগোতে পারে কিভাবে  !  চে - র উত্তর ছিল -  নিজের উপর বিশ্বাস রেখে ,  মানুষের উপর বিশ্বাস রেখে । 
 ৯ অক্টোবর ,  ১৯৬৭ ।  বলিভিয়ায় অবস্থানের ৩৪১তম দিনে সি আই এ কর্মকর্তার নির্দেশে চে গ্যেভারাকে নির্মম ভাবে গুলী করে হত্যা করা হয় ,  তার শেষ বাক্য ছিল -  গুলী কর ,  তোমরা তো হত্যা করছ কেবল একজন মানুষকে  ( অর্থাৎ তার স্বপ্নকে নয় ,  দর্শনকে নয় ,  সেটা হত্যার সাধ্য কারো হবে না )  । 

 প্রায় ২৭০ মিনিট দীর্ঘ এই চলচ্চিত্র পর্যালোচনার শেষ দিকে এসে চে - র উদ্দেশ্যে রচিত সেই কবিতাটিই মনে পড়ে - 
চে ,  তোমার মৃত্যু আমাকে অপরাধী করে দেয়
আমার ঠোঁট শুকনো হয়ে আসে ,  বুকের ভেতরটা ফাঁকা
আত্মায় অবিশ্রান্ত বৃষ্টিপতনের শব্দ
শৈশব থেকে বিষণ্ণ দীর্ঘশ্বাস
চে ,  তোমার মৃত্যু আমাকে অপরাধী করে দেয় - 
বলিভিয়ার জঙ্গলে নীল প্যান্টালুন পরা
তোমার ছিন্নভিন্ন শরীর
তোমার খোলা বুকের মধ্যখান দিয়ে
নেমে গেছে
শুকনো রক্তের রেখা
চোখ দুটি চেয়ে আছে
সেই দৃষ্টি এক গোলার্ধ থেকে ছুটে আসে অন্য গোলার্ধে
চে ,  তোমার মৃত্যু আমাকে অপরাধী করে দেয় । 
শৈশব থেকে মধ্য যৌবন পর্যন্ত দীর্ঘ দৃষ্টিপাত - 
আমারও কথা ছিল হাতিয়ার নিয়ে তোমার পাশে দাঁড়াবার
আমারও কথা ছিল জঙ্গলে কাদায় পাথরের গুহায়
লুকিয়ে থেকে
সংগ্রামের চরম মুহূর্তটির জন্য প্রস্তুত হওয়ার
আমারও কথা ছিল রাইফেলের কুঁদো বুকে চেপে প্রবল হুঙ্কারে
ছুটে যাওয়ার
আমারও কথা ছিল ছিন্নভিন্ন লাশ ও গরম রক্তের ফোয়ারার মধ্যে
বিজয় - সঙ্গীত শোনাবার - 
কিন্তু আমার অনবরত দেরি হয়ে যাচ্ছে ! 
এতকাল আমি একা ,  আমি অপমান সয়ে মুখ নিচু করেছি
কিন্তু আমি হেরে যাই নি ,  আমি মেনে নিই নি
আমি ট্রেনের জানলার পাশে ,  নদীর নির্জন রাস্তায় ,  ফাঁকা
মাঠের আলপথে ,  শ্মশানতলায়
আকাশের কাছে ,  বৃষ্টির কাছে বৃক্ষের কাছে , 
হঠাৎ - ওঠা
ঘূর্ণি ধুলোর ঝড়ের কাছে
আমার শপথ শুনিয়েছি ,  আমি প্রস্তুত হচ্ছি ,  আমি
সব কিছুর নিজস্ব প্রতিশোধ নেবো
আমি আবার ফিরে আসবো
আমার হাতিয়ারহীন হাত মুষ্টিবদ্ধ হয়েছে ,  শক্ত হয়েছে চোয়াল , 
মনে মনে বারবার বলেছি ,  ফিরে আসবো  ! 
চে ,  তোমার মৃত্যু আমাকে অপরাধী করে দেয় - 
আমি এখনও প্রস্তুত হতে পারি নি ,  আমার অনবরত
দেরি হয়ে যাচ্ছে
আমি এখনও সুড়ঙ্গের মধ্যে আধো - আলো ছায়ার দিকে রয়ে গেছি , 
আমার দেরি হয়ে যাচ্ছে
চে ,  তোমার মৃত্যু আমাকে অপরাধী করে দেয়  ! 
 ( সুনীল গঙ্গোপাধ্যায় ,   " চে ,  তোমার মৃত্যু আমাকে অপরাধী করে দেয় "  ) 
 (  ব্যবহৃত ৩ টি ছবির একটি উইকি অন্য ২টি চলচ্চিত্রবিষয়ক ওয়েবপেজ থেকে নেওয়া হয়েছে ) 






শতবর্ষ আগের ময়মনসিংহের পশু - পাখি



 ( F A Sachseর তত্ত্বাবধানে ১৯১৭ সালে প্রথম প্রকাশিত হয় ময়মনসিংহ গ্যাজেটর ।  সেখানের Fauna অংশটি এখানে দুর্বল বাংলায় দিলাম ।  এই অংশটি অনুবাদ করতে যেয়ে মূল সমস্যা হয়েছিল নাম নিয়ে ,  গত ১০০ বছরে প্রাণীদের বিশেষ করে পাখির জগতে নিত্যনতুন আবিষ্কারের ফলে ,  বিশেষত অধুনা ডি এন এ অ্যানালাইসিস করে দেখা গেছে অনেকে পাখির গোত্র এবং পরিবারের ক্ষেত্রে আমরা ভুল ভেবেছিলাম ,  তাই ইংরেজি নাম তো বটেই ,  সঙ্গত কারণেই বৈজ্ঞানিক নাম পরিবর্তন করা হয়েছে অনেক পাখির ।  যাদের কোন কোনটার বর্তমান নাম যে কী তা এখন পর্যন্ত খুঁজে পাচ্ছি না ।  এবং অতি দুঃখজনক ভাবে এখানে বর্ণিত কিছু পশুপাখি বাংলা তো বটেই ,  সারা পৃথিবী থেকে নিশ্চিহ্ন হয়ে গেছে ,  যেমন গোলাপিমাথা - হাঁস ।  )   
রেনল্ড বলেছেন উনবিংশ শতাব্দীর মধ্যভাগে এখানের চরগুলোর উত্তর - পশ্চিমে ভারতবর্ষের যে কোন জেলার মতই বাঘের দেখা মিলত এবং মাঝে মাঝে গণ্ডার শিকারও চলত ।  মধুপুরের জঙ্গল এবং গারো পাহাড়ের পাদদেশে বাঘ এখনো অনেক আছে কিন্তু অনেক হাতি ছাড়া তাদের পাওয়া মুশকিল ।  সব থানাতেই চিতাবাঘ মাঝে মাঝেই শিকার করা হয় ।  কাঁঠালের মৌসুমে ভালুকেরা পাহাড় থেকে নেমে আসে এবং মধুপুরের স্থানীয় শিকারিদের শিকারে পরিণত হয় ।  
উত্তরের গ্রামগুলোতে বুনো হাতি একসময় ত্রাস তৈরি করতে কিন্তু এখন তারা ঘেরের মাঝেই সীমাবদ্ধ ।  ১৯১৫ সালে সুসং রাজ গারো পাহাড়ের ভিতরে খেদা দিয়ে হাতি ধরার চেষ্টা করে এবং দুই দিন ধরে সেই হাতিদের নিয়ে যাওয়া হয় এবং দুর্গাপুর বাজারের কেন্দ্রে তাদের ধরা হয়  !  !  ! 
৩ বছর আগে একটি পাগলা হাতিকে থানা থেকে কয়েক মাইল দূরে গুলি করা হয় । 
কলমাকান্দার উত্তরের ঘাস বনে এবং মধুপুর জঙ্গলের উত্তর - পশ্চিমে বুনো মহিষ কোন অজানা প্রাণী ছিল না । 
শম্বর ,  বারশিঙা ,  প্যারা হরিণ এবং মায়া হরিণ এখনো দেখা যায় ,  তবে প্রথম দুটি বেশ বিরল এবং শেষের দুইটি সবখানেই দেখা যায় ।  গারোরা জাল দিয়ে শম্বর ধরে এবং অন্য হরিণগুলোকে তাদের পানি খাবার স্থানের কাছে লুকিয়ে থেকে শিকার করে ।  ময়মনসিংহ - সিলেটের সীমান্তের কাছে বাউসন নামের এক স্থানের বনে প্যারা হরিণ এত বেশি পরিমাণে আছে যে স্থানীয় শিকারি এবং মাহুতেরা একে হরিণবাগান বলে ডাকে ।  
মধুপুরের জঙ্গলে বানর সবখানেই দেখা যায় ।  গারো পাহাড়ের পাদদেশে উল্লুকের ডাক শোনা যায় বটে ,  কিন্তু তাদের দেখা পাওয়া কঠিন ।  
বুনো শূকর বেশ বিরল ,  এবং পাহাড়ের পাদদেশে তাদের শিকার করা প্রায় অসম্ভব ।  ক্ষুদে প্রাণীদের মাঝে বেজি এবং খাটাসের দেখা যত্রতত্র মেলে ।  শেয়াল এবং খেকশেয়াল চরে দেখা যায় ।  আসামি খরগোশ /   Hispid hare  ( Caprolagus hispidus ) মধুপুরের জঙ্গলে প্রচুর ছিল ।  ভোঁদড়েরা বেশ বিরল ,  যদিও ভালো মতে সন্ধান করলে তাদের দেখা মিলতেও পারে । 
পাখি 
শিকারের জন্য সবচেয়ে জনপ্রিয় পাখি হচ্ছে লাল - বনমুরগি ,  যাদের গারো পাহাড়ের পাদদেশে প্রতি সন্ধ্যায় দলে বেঁধে খেতে দেখা যায় ,  দলে সাধারণত ১০টির বেশি বনমুরগি থাকে ।  স্বভাবে লাজুক হলেও মধুপুর জঙ্গলের সিঙ্গারচলা ,  জুগিরকোপা ,  শালগ্রামপুর এবং অন্য জায়গায় এদের এন্তার দেখা মেলে ।  সারা জেলার নানা অঞ্চলে  কোয়েলের ছড়িয়ে ছিটিয়ে থাকে ,  বিশেষ করে রাজ - বটেরা  ( Blue - breasted Quail )  এবং মেটে - তিতিরের  ( Grey Francolin )  বড় দলকে ঘাসের বনে পাহাড়ের পাদদেশে সদ্য কাটা ধানের ক্ষেতে খেতে দেখা যায় ।  অন্য পাখিরা সাধারণত পাহাড়েই থাকে যেমন Francolinus Patridge ,  মথুরা আর বিরল বন - চ্যাগা / Wood Snipe ( Gallinago nemoricola )  .  বড় বগা দুর্গাপুর জলার স্থায়ী বাসিন্দা ,  পাতি - বনবাবিল এবং ছোট - কুবো সম্ভবত ময়মনসিংহের আর কোথাও মেলে না ।  
বুনোহাঁস শিকারের জন্য কালিয়াজুরি পরগণা অতিবিখ্যাত ।  নভেম্বর থেকে শুরু করে ফেব্রুয়ারির প্রথম দিকে উষ্ণতাময় দিনগুলোতে ল্যাঞ্জাহাঁস সহ নানা জাতের অগণিত হাঁস সেখান দেখা যেত ,  এবং ল্যাগুন আকৃতির বিলের জলসীমা পর্যন্ত বিস্তৃত জঙ্গল শিকারিদের গা ঢাকা দিয়ে শিকার করার জন্য আদর্শ স্থান হিসেবে গণ্য হত ,  বিশেষ করে যেখান বড় আকৃতির হাঁসের থাকত ।  মার্চের পর অবশ্য একমাত্র দেশি - মেটেহাঁসদের দেখা মিলত ।  তারা এবং বিরলতর গোলাপিমাথা - হাঁস এই জেলায় প্রজনন করে ।  এটি একটি অদ্ভুত ব্যাপার যে সরালি এবং বালিহাঁসের ক্ষেত্রে বুনো পাখি সংরক্ষণ আইন কার্যকর করা হলেও এই দুই হাঁসের ব্যাপারে করা হয় নি ।  
যমুনার চরে নানা জাতের হাঁস থাকে ,  বিশেষ করে বিরল চকাচকি  ( Tadorna cornuta  ) কিন্তু তাদের কাছে যাওয়া অনেক কঠিন ।  নভেম্বরের প্রথম সপ্তাহেই গরাদমাথা - রাজহাঁসেরা চলে আসে ।  কেবলমাত্র ফেব্রুয়ারির শেষে যখন তারা প্রিয় চারণক্ষেত্রে চরগুলো ছাড়ার প্রস্তুতি নিতে থাকে তখনই কেবল স্থানীয় ছোট নৌকার সাহায্যে কাছে যেয়ে বন্ধুকের আওতায় আনা যায় । 
Anser Ruburoslus রাজহাঁস কেবলমাত্র মৌসুমের শুরুতে এবং শেষে দেখা যায় ,  ধরে নেওয়া যেতে পারে যে এরা এই অঞ্চলে কেবলমাত্র পান্থ - পরিযায়ী । 
কোড়া পাখি গ্রামের মানুষদের কাছে লড়াইয়ের জন্য অতি প্রিয় এবং বিচিত্র পদ্ধতিতে তাদের প্রজনন করানো হয় ।  বুনো কোড়ার বাসা থেকে ডিম সংগ্রহ করে তুলা দিয়ে মুড়িয়ে নারকেলের খোলার মধ্যে ঢুকিয়ে একজন মানুষের  ( সাধারণত যে ডিম খুঁজে পায় )  কোমরের সাথে বেঁধে রাখা হয় ,  সেই মানুষের দেহের তাপেই ডিম ফুটে কোড়ার বাচ্চা বের হয় ।  অনেকেই এইভাবে বাচ্চা ফুটায় এবং তাদের দাম হয় কমপক্ষে ১০ রূপী ।  
মেঘনায় নভেম্বরে গেওয়ালা - বাটান এবং Machetes Pugnari র বিশাল ঝাঁক চলে আসে ,  পুরুষেরা ইতিমধ্যেই তাদের প্রজননকালীন সজ্জা হারিয়ে ফেলে যেখান থেকে তাদের নাম এসেছ !  তবে বড় আকৃতি দেখে তখনও তাদের চেনা যায় ।  পাখিগুলো বেশ সুস্বাদু ।  
বাঘা - বগলা ( Botauras stellaris )  মাঝে মধ্যে দেখা মেলে এবং পাতি - সারস  ( Grus cinerea )  কেবল শীতের আগন্তক ।  
দাগি - ঘাসপাখি /  Striated grassbird  (  Megalurus palustris )  দের নলবনে গঙ্গাফড়িঙের টোপ দিয়ে ধরে শিকারিরা কোলকাতায় পাঠায় ,  সেখানের নিউমার্কেটে এদের বিকিকিনি চলে ।  মাছের পুকুরের আশে পাশে সবসময়ই শঙ্খচিলদের ঝাঁকের দেখা মেলে ,  মাঝে মাঝে মেছো - ঈগল এবং অসপ্রেদের দেখা যায় ।  কাছের নদীতে প্রায়ই দেশী গাঙচষা /  Indian skimmer  ( Rhynchops albacollis ) এর ঝাক দেখা যায় ।   এছাড়া শীত ও বসন্তে একটি বড় আকৃতির গাঙচিলের  Larus Brunneicephalus দেখা বড় নদীগুলোতে মেলে । 
ভারতবর্ষে দেখা মেলে এমন ৮ ধরনের মানিকজোড়ের মধ্যে কেবল ধলা - মানিকজোড় ,  ম্যারাবু (  !  )  এবং কালা - মানিকজোড় বাদে সবই যমুনার চরে দেখা যায় ।  সবচেয়ে বেশি দেখা মেলে বড় - মদনটাক ,  রাঙ্গা - মানিকজোড় এবং ধলাগলা - মানিকজোড় ।  Jabim ( Loharjung )  এবং শামখোল সহ কাস্তেচরার দেখা নদী বাদেও ভিতরের বিলগুলোতে মেলে ।  পোড়াবাড়ি স্টিমার ষ্টেশনের কাছেও চামচঠুটিদের দেখা গেছে । 
 ছোট সৈকতপাখিদের মধ্যে পাকরা - উল্টোঠুটিদের দেখা মেলে ।  উপরের দিকে বাঁকা অদ্ভুত চঞ্চু এবং সাদা - কালো বর্ণের পাখিটিকে বিরল মনে করা হলেও চরের এক চিত্তাকর্ষক বাসিন্দা হিসেবে তাকে ধরা যায় ।  Stilt এর দেখা অনেক বেশি মেলে এবং খাদ্য হিসেবেও সে উৎকৃষ্ট ।  যমুনায় গুলিন্দা এবং নাটা - গুলিন্দার দেখা মেলা ভার ।  পাতি - সবুজপা /  Common Green - shank পানি জমে থাকা ছোট ছোট গর্তে থাকে কিন্তু এদের খুঁজে পাওয়াও মুস্কিল ।  Little Green - shank  ( Sotanus stagnatilis )  .  পাতি - লালপা ,  মেটে - জিরিয়া মাঝে মাঝে দেখা যায় ।  হট - টিটি সব বড় নদীতেই দেখা যায় ,  আর আগস্টের বন্যা শুরু হবার পরপরই সোনাজিরিয়া চরে পড়া নতুন কাদার স্তর থেকে খাদ্য সংগ্রহ শুরু করে ।  এই সময়ে তারা খুব বেশি শান্ত থাকে ,  অনেকটা ইংল্যান্ডে বুনোহাঁসগুলোর মতো ,  এবং তখনই শিকারের মৌসুম শুরু হয় ।  অন্যান্য ছোট পাখিদের মধ্যে আছে ছোট - নথজিরিয়া ,  Sotanus glavola ,  পাতি - বাটান ,  সবুজ - বাটান ,  এবং আবাবিলের মত দেখতে বাবুবাটান ও ছোট - চাপাখি ।  
পাকরা - উল্টোঠুটির মত অন্যান্য বিরল পাখির মধ্যে আছে বড় - মোটহাটু যা কিনা যমুনায় অন্য যে কোন জায়গার চেয়ে বেশি দেখা যায় ,   এর বড় আকৃতি ,  বিশেষ ধরনের চঞ্চু ,  যার সাথে জিরিয়ার চেয়ে কাকেরই মিল বেশি ,  এবং চশমার মত চোখ যার প্রথম দেখায় রাঙা - চ্যাগার চোখ মনে হয় ,  এতসব ব্যতিক্রমি বৈশিষ্ট্যের কারণে প্রাণীবিদদের এর সঠিক গোত্র ও ক্রম বাহির করতে যথেষ্টই বেগ পেতে হয়েছে ।  
নানা জাতের চ্যাগা সংখ্যায় অনেক হলেও এদের খুঁজে পাওয়া নেহাত সহজ নয় ।  আস্তাগ্রাম ,  ধলাপাড়া এবং মাদারগঞ্জ নানা সময়ে অনেক চ্যাগা শিকার করা হয়েছে ।  এদের মাঝে ছিল ল্যাঞ্জা - চ্যাগা ,  জ্যাক - চ্যাগা ,  Fantail Snipe ।  এছাড়া ভোঁতাভরত  ( short - toed lark )  ,  ortolans ,  বিশাল ঝাঁক বেধে এপ্রিল মাসে চষা জমিতে খাবার খেতে আসে ।  এই জেলার অন্যান্য পাখিগুলো সবচেয়ে ভালো পর্যবেক্ষণ করা যায় মধুপুর জঙ্গলে ।  
নিচের তথ্যগুলোর জন্য জনাব L . R . Fawcusএর কাছে আমি কৃতজ্ঞ । 
বুলবুল -  
 সবচেয়ে বেশি দেখা যায় Pycnonotus pyyaeus এবং সিপাহি - বুলবুল ।  আসামি - বুলবুল  ( Rubigula flaviventris )  মার্চ এবং এপ্রিল মাসে অদ্ভুত কোন কারণে বেশ দেখা যায় ।  সাধারণত এরা জোড়া বেঁধে থাকে এবং আম বা অন্য বড় গাছে ফুল ধরা অবস্থায় পোকা শিকাররত অবস্থায় পাওয়া যায় ।  সোনাকপালি - হরবোলা  ( Phyllornis aurifrons )  সবখানেই দেখা যায় ।  এটি অন্য বুলবুলদের তুলনায় বেশ লাজুক এবং বেশি সময় শূন্য থাকে ।  পাতি - ফটিকজলও জঙ্গলে বেশ দেখা মেলে । 
বেনেবউ - 
 বেনেবউদের মাঝে আমি একমাত্র কালামাথা - বেনেবউও দেখেছি এখানের জঙ্গলে । 
Leiotrichinae –  
 একটা দারুণ আবিস্কার ছিল -   উদয়ী - ধলাচোখ   ( Zosterops palpebrosus )  জার্ডনের মতে বাংলার এই এলাকায় এটি থাকার কোন সম্ভাবনায় নেই ।  গহন অরণ্যে ফুলে ভরা একটি বিশাল গাছে যে পাখিদের দলট থেকে আমি এই পাখির নমুনা সংগ্রহ করি তা আরেকটি হিমালয়ের পাখিদের Red Honeysucker সাথে ছিল ।  তিতগুলো সেখানে পোকা শিকারে ব্যস্ত ছিল । 
Parus cinereus  -   
Indian Grey Tit জঙ্গলে থাকার কথা যেহেতু আমি শীতকালে দুইবার ময়মনসিংহের অন্য এলাকায় দেখেছি ।  
Timalinae  – 
এই পরিবারের দুটি বিরল পাখি মধুপুরের জঙ্গলে থাকে ,  একটি   অ্যাবটের ছাতারে  ( Trichastoma Abbotti )  যাদের একটি বিশেষ এলাকায় মার্চ মাসে ভালই দেখা যায় ।  ছোট দলে বেঁধে এরা উড়ে অল্প দূরত্ব অতিক্রম করে ,  অনেকটা সাতভায়লার মত ।  তবে এরা অতটা হট্টগোলকারী পাখি নয় ।  Yellow - breasted Wren babbler  ( Mirornis rubicapilus )  দের আম গাছের উপরের ডালে দল বেঁধে শিকার করতে দেখেছি ।  আর সাতভায়লার দেখা সর্বত্রই মেলে । 
Sylviadae - 
 টুনটুনি এবং সবজে - ফুটকি ( Phylloscopus viridanus )  সহজেই দেখা যায় ।   
Corvidae - 
 পাতিকাক ,  দাড়কাক এবং হাড়িচাচা সবখানেই আছে ।  শালিকদের মাঝে ভাত - শালিক ,  ঝুঁটি - শালিক ও পাকরা - শালিক খুব বেশি দেখা গেলেও গাঙ - শালিক এবং খয়রালেজ -  কাঠশালিক অপেক্ষাকৃত বিরল ।  এই সব প্রজাতির পাখিরা ৭ থেকে ৮ টি দল বেঁধে বিচরণ করে এবং অন্য শালিকের তুলনায় বাতাসে বেশি সময় কাটায় ।  
Laniadae  – 
 লাটোরাদের মাঝে মেটেপিঠ - লাটোরা ও ল্যাঞ্জা - লাটোরা সবচেয়ে সংখ্যায় বেশি ।  পাতি - বনলাটোরার দর্শনও সহজেই মেলে ।  এছাড়া বড় - কাবাসি জঙ্গলের উম্মুক্ত এলাকার সরব বাসিন্দা ।  এরা সাধারণত জোড় বেঁধে থাকে এবং চিত্তাকর্ষক ভাবে ডাকতে থাকে ।  
Columbidae - 
 হলদেপা - হরিয়াল এবং কমলাবুক - হরিয়াল এই জঙ্গলে দেখা যায় ,  প্রজননকাল ছাড়া হলদেপা - হরিয়ালের বড় ঝাঁকের দেখা সহজেই মেলা ।  এপ্রিল মাসে এই পাখির বাসায় দুটি ডিম দেখেছিলাম ,  বাসাটি মাটি থেকে মাত্র ৫ ফুট উপরে ছিল ।  কমলাবুক - হরিয়াল অপেক্ষাকৃত বিরল এবং বড় দলে বিচরণ করে না ,  জঙ্গলের শুষ্ক অংশেও এদের দেখা মেলে না ।  এরা পানির আশেপাশে থাকতে পছন্দ করে ।  আমি নিজে কোন ধুমকল দেখি নাই কিন্তু কচ শিকারিরা এদের পোগোনেট বলে ডাকে ,  যে নাম চট্টগ্রাম এবং আসামে ব্যবহার করা হয় ।  শিকারিদের ভাষ্যমতে ,  আগে এই পাখিদের অনেক দেখা যেত কিন্তু বর্তমানে কেবল জঙ্গলের পূর্বে মল্লিকবাড়ি এলাকায় দেখা যায় ।  সম্ভবত তারা সবুজ - ধুমকলের কথাই বলছে । 
পাতি - শ্যামাঘুঘু গহন বনের এক সুন্দর বাসিন্দা ।  শীতের শেষে যখন পানি কমে যায় সমগ্র অঞ্চলে তখন এই লাজুক পাখিদের কিছুটা দেখা মেলে ,  এক শুষ্ক মার্চের সন্ধ্যায় অন্তত এক ডজনকে বনের মাঝের ডোবায় জলপান করতে দেখেছিলাম ।  গোলাপায়রা আর সব জায়গার মত এখানেও দেখা যায় ।  অন্যান্য ঘুঘুদের মধ্যে আছে তিলা - ঘুঘু ,  লাল - রাজঘুঘু ,  উদয়ী - রাজঘুঘু এবং ইউরেশীয় - কণ্ঠীঘুঘু ।   
সাপ - 
সৌভাগ্যজনক ভাবে কোবরা ময়মনসিংহে বেশ বিরল ।  বিষাক্ত সাপদের মাঝে সবচেয়ে বেশি দেখা মেলে শঙ্খিনী ,  যা তার চওড়া কালো এবং হলুদ বলয়ের মাধ্যমে সহজেই চেনা যায় ।  Kraitও সহজেই পাওয়া যায় ,  যদিও একে চেনা বেশ কঠিন ,  কারণে শরীরের বর্ণের কারণে এদের দেখতে একটি নির্বিষ সাপের মত লাগে ।  মেঘনায় একটি জলচর বিষাক্ত সাপ প্রায়ই জেলেদের জালে আটকা পড়ে ,   Hydroptus Nigrocunctus ,  যার লেজ একেবারেই পাতের মত সমতল ।  এর জলপাই - সবুজ দেহে ৫৬টি কালো বলয় থাকে ।  ময়মনসিং শহরে অজগর মারার রেকর্ড আছে ।  নানা ধরনের গিরগিটি এবং গুইসাপ শহরে এবং বনে দেখা যায় ।  কুমির মাঝমাঝে ব্রহ্মপুত্রে দেখা যায় তবে জিঞ্জিরাম এবং মেঘনার কিছু এলাকায় তাদের সহজেই দেখা মেলে । 
অধিকাংশ বিল এবং নদী মাছে পরিপূর্ণ ।  বৃষ্টি শুরু হবার সাথে সাথে প্রতিটি ধানক্ষেত এবং ডোবায় মাছ ধরা শুরু হয়ে যায় ।  ভোজনরসিকদের কাছে প্রিয় মাছ হচ্ছে রুই ,  কাতলা ,  মৃগেল এবং বাউস ,  এছাড়া শিং ,  বোয়াল , মাগুর ,  চিতল ,  পাইশ্যা ।  ইলিশ অবশ্য আমদানি করতে হয় মেঘনা ও যমুনার দূরবর্তী অঞ্চল থেকে ।  সোমেশ্বরী এবং যমুনায় মাঝে মাঝে মহাশোল পাওয়া যায় ,  যা চড়া দামে স্থানীয়দের কাছে বিক্রি হয় ।  মাঝে মাঝে বেশ বড় আকারের চিংড়িও মেলে ,  যা বিশাল সংখ্যায় ময়মনসিংহে ট্রেনে করে আসে ।     
 (  দুষ্প্রাপ্য গ্যাজেটরটি জোগাড় করে দেবার জন্য লেখক - গবেষক মাহবুব সিদ্দিকীকে অনেক ধন্যবাদ ।  আমরা চাই এভাবেই দেশের প্রতিটি জনপদের হারিয়ে যাওয়া কাহিনী উঠে আসুক নতুন প্রজন্মের কাছে ।  আপনি কি দায়িত্ব নেবেন যে অঞ্চলে আছেন অন্তত সেখানের গল্প শোনানোর ?   ) 
অন্য জেলার বুনোপ্রাণীর ইতিহাস
ঢাকা
রাজশাহী
খুলনা






উত্তরের স্বর্গ -  ল্যাপল্যান্ড




ল্যাপল্যান্ড ,  কি অবাক করা নাম !  শুনলেই মনে হয় সুমসাম নীরবতার মাঝে ডুবে আছে প্রকৃতি ,  দিগন্ত ছোঁয়া সারি সারি বৃক্ষরাজি ,  ইতস্তত চরে বেড়ানো বলগা হরিণের পাল ,  শিকারের প্রচেষ্টারত তুষার পেঁচার উড়াল ,  এর মাঝেই মানবজাতির প্রতিনিধিত্বকারী সামি সম্প্রদায়ের প্রকৃতি ঘেঁষা জীবন । 



বিশ্বের সর্ব উত্তরের ৫ দেশের তিনটির  (  সুইডেন ,  ফিনল্যান্ড ,  নরওয়ে )  সর্বউত্তরের ভূখণ্ড নিয়েই কিন্তু ল্যাপল্যান্ড ,  এর পূবেই আবার শুরু হয়েছে বিশ্বের সর্ববৃহৎ বনভূমি তাইগা যা সমগ্র সাইবেরিয়া দখল করে ছুঁয়েছে জাপান সাগর ।   ল্যাপল্যান্ডে যাবার সৌভাগ্য একাধিকবার হলেও তা সবসময়ই ছিল হাড় কাঁপানো শীতে  ( যেখানে প্রায়ই তাপমাত্রা হিমাঙ্কের নিচে ৫০ ডিগ্রী সেলসিয়াস )  ,  যদিও সেখানকার সবচেয়ে বিখ্যাত দ্রষ্টব্য মেরু জ্যোতি  ( অরোরা বোরিয়ালিস )  দেখতে হলে জমাট শীতকালের কোন বিকল্প নেই তারপরও ল্যাপল্যান্ডের আসল ভাষা তো বোঝা যায় কেবলমাত্র ভরা গ্রীষ্মে !  যখন দুকুল ছাপানো সবুজ প্লাবিত করে রাখে হাজার হাজার বর্গমাইল ,  ফিরে আসে পরিযায়ী পাখির দল । 
২০০৮ - এর গ্রীষ্মে কেবল ফিরেছি আল্পস পর্বত ডিঙ্গিয়ে ,  তার পরের দিনই পূর্ব পরিকল্পনা মোতাবেক গ্রীষ্মের ল্যাপল্যান্ডের রূপসুধা উপভোগের জন্য আমাদের নব যাত্রা শুরু ,  সঙ্গী বহু অভিযানের পোড় খাওয়া দুই সহযাত্রী সহোদর ভাই অপু এবং অসহোদর বড় ভাই শিপু ও শিপু ভাইয়ের গাড়ী । 



ফিনল্যান্ডের রাজধানী হেলসিংকি থেকে যাত্রা শুরু করে প্রথম দিনের বিরতি টানা হল হাজার হ্রদের দেশের লেকল্যান্ড বলে বিখ্যাত এক অঞ্চলে ,  যেখানে শুধুই হ্রদ আর অবারিত বনের প্রাচুর্য ।  ফিনল্যান্ডের দুই লক্ষ পাঁচ হাজার হ্রদের সবচেয়ে বড় হ্রদ সাইমার তীরেই বন্ধুর বাড়ীতে নিশিযাপন করা গেল এযাত্রা । 



 বন্ধুর পরিবার আছে প্রকৃতি প্রেমে মজে ,  তাদের চিঠির বাক্স বাড়ি থেকে তিন কিলোমিটার দূরে ,  সবচেয়ে কাছের প্রতিবেশীও মাত্র পাঁচ কিলোমিটার দূরে !  



পরের রাত্রিও আরেক বন্ধুর আস্তানায় কাটিয়ে আমরা পৌছালাম আর্কটিক বৃত্তের অভ্যন্তরে  (  আর্কটিক সার্কেল হচ্ছে উত্তর মেরুকে কেন্দ্র করে আঁকা কল্পিত এক বৃত্ত বা অঞ্চল যার ভিতরে গ্রীষ্মকালে অন্তত একদিন পুরোপুরি ২৪ ঘণ্টা সূর্য ডুববে না এবং শীতকালে অন্তত একদিন সূর্য উঠবে না ,  আবার এর যত উত্তরে যেতে থাকবেন দিন ও রাত্রির পরিমাণ সমানুপাতে বাড়তে বা কমতে থাকবে ,  ফলশ্রুতিতে কেন্দ্রবিন্দু উত্তর মেরুতে ছয় মাস দিন ,  ছয় মাস রাত ।  )  । 
দেখা হল এই অঞ্চলের সবচেয়ে বিখ্যাত বাসিন্দা ফাদার ক্রিসমাস বা সান্তা ক্লজের সাথে ,  তার অফিসিয়াল আস্তানা কিন্তু এখানেই !  সারা বছর কয়েক মিলিয়ন চিঠি আছে এইখানে সমগ্র বিশ্বের শিশুদের কাছে থেকে ,  সবাই সান্তা ক্লজকে জানায় তাদের ইচ্ছাপূরণের স্বপ্নের কথা ।  তবে এই বিশ্বাসকে পুঁজি করেই চলছে রমরমা সান্তা ক্লজ বাণিজ্য ,  ছবি তোলা থেকে শুরু করে চিঠি পাঠানো সবখানেই চড়া দাম রেখে আগন্তকদের পকেট হালকা করার ব্যবস্থা বরাবরের মতই । 



সেখান থেকেই আমাদের প্রবেশ মূল ল্যাপল্যান্ডে ,  যেখানকার জনবসতি সারা গ্রহের মধ্যে সবচেয়ে কম ঘনত্বের একটি ,  মানুষের দেখা মেলে না বললেই চলে ,  কেবল আদিগন্ত বিস্তৃত উচুনিচু পাহাড় আর বনের সাম্রাজ্য ,  অবশ্য মাঝে মাঝেই রাস্তা আটকে  আমাদের অশেষ করুণার করল যেন পোষ মানা বলগা হরিণের পাল !  গাইড বই থেকে জানলাম এরা প্রায়শই এভাবে রাস্তা আটকে ট্র্যাফিক জামের সৃষ্টি করে ।  তাদের প্রত্যেকের কানে আলাদা আলাদা ট্যাগ লাগানো যাতে পশুপালকদের নিজের হরিণ চিনতে সমস্যা না হয় ,   তবে এখনো কানের কাছে বিশেষ চিহ্ন দিয়ে চামড়া কেটে নেবার পদ্ধতিই বেশী জনপ্রিয় ।  ল্যাপল্যান্ডের অধিবাসীদের অন্ন ,  বস্ত্র ,  বাসস্থান তো বটেই আরও অন্যান্য জিনিসের জন্য তারা আদিকাল থেকে বলগা হরিণের উপর নির্ভরশীল ।  



প্রায় মধ্যরাত পর্যন্ত গাড়ী চালিয়ে পৌঁছানো হল সমগ্র ল্যাপল্যান্ডের সবচেয়ে বড় হ্রদ ইনারির পাড়ে ,  গ্রীষ্মের সূর্য তখনো সাথী আমাদের ,  অবশ্য তার নিষ্ক্রান্ত হবার কোন সম্ভাবনা দেখা যাচ্ছে না । 



 আজ থেকে আমাদের তাবু বাস শুরু ।  সবই ঠিক আছে ,  তাবুর ভিতরে গেলে নিশীথ সূর্যের আলো আর হ্রদের তীরের ধারালো বাতাস দুইকেই ঠেকানো যায় কিন্তু আমাদের দুই ভ্রমণসঙ্গী যে বিশ্ব নাসিকাগর্জন প্রতিযোগিতায় গেলে পালাক্রমে সোনা ও রূপা জিতবে সেই ধারনাই বদ্ধমূল হতে থাকল প্রতি পলে ।  আগের অভিজ্ঞতা থেকে সাথে কানের গোঁজার জন্য সবসময় বিশেষ বস্তুটি সাথেই থাকে কিন্তু প্রয়োজনের সময় সাধারণত যা হয় তাই হল । 



ফিনিশ ল্যাপল্যান্ডের এই অঞ্চলে অসংখ্য অগভীর নদীতে ভরা ।  এদের আরেক নাম স্বর্ণ নদী ,  কারণ এই নদীতে প্রাপ্ত সোনার উপর ভিত্তি করেই বেশ কজন স্বর্ণ অনুসন্ধানী জীবিকা নির্বাহ করেন ।  পথে পড়ল ছোট্ট শহর ইভালো ,  শুনেছিলাম অনেক সময় দরকারি খাদ্য পানীয়ের দাম মেটাতে প্রকৃতি ছেড়ে লোকালয়ে এসে পড়া স্বর্ণ অনুসন্ধানী টাকার বদলে সোনার গুড়ো ব্যবহার করে থাকে ,  সেই বুনো পশ্চিমের দিনগুলোর মত ! 


সেইদিনই আমরা নরওয়ের ল্যাপল্যান্ডে প্রবেশ করি ।  দৃষ্টিসীমায় আসে বরফ ছাওয়া পর্বতমালা আর অতল জলের ফিয়র্ড । 


 নরওয়ের এই প্রাকৃতিক বিস্ময় সারা বিশ্বের ভ্রমণ পিপাসুদের কাছে সবচেয়ে দর্শনীয় স্থান হিসেবে নির্বাচিত হয় প্রায় ফি বছরই ,  জাদুময় সম্মোহনী আহ্বান এর ।  পর্বত আর মহাসাগরের মিলন ,  সেই সাথে গাঢ় সবুজ উপত্যকা ,  গভীর খাড়ি ,  অফুরানে বনের সমন্বয় যে আর কোথাও নেই বললেই চলে । 





ভ্রমণের এক পর্যায়ে আমাদের গন্তব্য নর্ড ক্যাপ ,  জনপ্রিয় ধারণা এটি আমাদের গ্রহের উত্তরতম ভুখণ্ড ,  এর পরপরই উত্তর মহাসাগরের হিম রাজ্যের শুরু ।  সেই হিসেবে কোন স্থল যানে চেপে যাত্রা করলে এটিই সবচেয়ে উত্তরে গন্তব্য ।  এক কুয়াশা ঘেরা বিকেলে ভূভাগের উত্তুরে বিন্দুটি অক্ষিগোচর হল ,  ধাতব একটা অক্ষাংশ - দ্রাঘিমাংশ নির্দেশ করা গোলক এর চিহ্ন ,  তাকে ভিড়েই পর্যটকদের রমরমা ভিড় । 



 শিপু ভাই আর অপুর হাসি দেখে মনে হল আমরা মঙ্গলে না হলেও চাঁদে পৌঁছেছি নির্ঘাত ! 



আমাদের বুড়ো পৃথিবীর ডাঙ্গার এই শেষ ,  নিচে তাকালেই বরফ মহাসাগরের হিম অস্তিত্ব চোখে পড়ে ,  মনে পড়ে যায় সেই বরফ সাগরের মাঝেই উত্তর মেরুতে অভিযানের কথা ,  আবার দেখা হবে কি কোনদিন সেই ভয়ংকর সুন্দর বন্ধুর স্থানটির সাথে ? 


সেদিনের রাত্রিবাস নিয়ে সবার উৎকণ্ঠা চরমে ,  অপুর যুক্তি যে রকম গাঢ় কুয়াশা ফেনিয়ে উঠছে ,  নিজের হাতই দেখা মুস্কিল ,  এই অবস্থায় সরু পাহাড়ি রাস্তা বেয়ে নিচে নেমে ক্যাম্প এলাকার খোঁজ করা বুদ্ধিমানের কাজ হবে না ,  তাবু খাটিয়ে আজকের মত সেখানেই থাকা যাক ।  আসলেই রাস্তা অস্তিত্ব বোঝাই মুস্কিল ,  তার উপর আসার সময়ে দেখেছি মুখবাদ্যান করে থাকা বিদঘুটে সব খাঁদ ,  একবার পিছলালে আর দেখতে হবে না ! 



যা হোক ,  আলাপ আলোচনার পরে নিচের নামারই সিদ্ধান্ত হল ,  মূল কারণ নর্ড ক্যাপের ঠাণ্ডা ধারালো চাবুকের মত বাতাস ।  সেই রাতের আস্তানা ছিল বিশ্বের উত্তরতম ক্যাম্পিং এলাকা ,  এখানে এই উত্তর বাণিজ্য মহা জমজমাট ,  যেইখানেই যায় সেটিই বিশ্বের উত্তরতম কিছু একটা -  দোকান থেকে শুরু করে ম্যাকডোনাল্ডস ,  সব ! 
পরদিন আমাদের গন্তব্য ছোটকাল থেকে বইয়ের খসখসে পাতায় পড়ে আসা কিংবদন্তীর এক জনপদ ,  যার নাম সেই তখন থেকে ভবঘুরে হবার জন্য ফিসফিস করে অনুপ্রেরণা যোগাত ,  সেই বদ মতলবে বইয়ের চারপাশের জগৎ পরিণত হত অদ্ভুত মায়াময় এক ভুবনে ।  এককালের তিমি শিকারিদের প্রাণকেন্দ্র হ্যামারফেস্ট ! 



হ্যামারফেস্ট নামটি যেন সবসময় হ্যাঁচকা টান মেরে এক অন্য পৃথিবীতে নিয়ে যায় আমাদের ,  এক রহস্যময় জগতের অংশ যেন সে আর তার অধিবাসীরা ।  নামের চেয়ে কোন অংশেই কম নয় সাগরের কোল ঘেঁষে গড়ে ওঠে এই প্রাচীন শহর । 
শহরের ঢোকার অল্প আগেই নয়নাভিরাম এক ক্যাম্পিং - এর ১৯ নং কেবিনে স্থান হল আমাদের ,  সেখান থেকে সারা শহর যেমন দেখা যায় ,  তেমন উপভোগ করা যায় সমুদ্রের কান্তিময় রূপ ।  



দূর সমুদ্রে আগুনের চিহ্ন প্রমাণ করছে তেলের খনির অস্তিত্ব ,  ঘোষণা করছে নরওয়ের বিশ্বের অন্যতম ধনী ও ব্যয়বহুল দেশ হবার কারণ । 



যাত্রাপথের ক্লান্তিতে সেদিন আর শহরে বেশী ক্ষন না ঘুরে নিজেদের কুটিরেই ফেরা হল ,  অতিরিক্ত প্রাপ্তি অপুর হাতের সুস্বাদু খিচুড়ি ।  সেটাই পেট পুরে খেয়ে সমস্ত দিনের শেষে শিশিরের মত সন্ধ্যা নামা দেখতে জাকিয়ে বসলাম কাঠের পাটাতনে । 



হ্যামারফেস্টে টো টো করে ঘুরবার এক পর্যায়ে স্থানীয় জাদুঘরে দেখা হল আর্কটিক প্রাণী লেমিং - এর সাথে ,  যার দল বেঁধে আত্নহত্যা করা নিয়ে অদ্ভুত সব গল্পের ফানুস তৈরি করেছে মানব জাতি ,  বাস্তবতা থেকে সম্পূর্ণ বিবর্জিত সেই গল্পগাথা । 



এমন ভাবেই দেখা হল নরওয়ের সবচেয়ে বিখ্যাত অধিবাসি গর্তবাসী ট্রোলের সাথে ।  দেখেই মন হল ,  এই লোককথার চরিত্রের সঙ্গ বাস্তবে এড়িয়ে চলাই ভাল হবে । 



শহর থেকে ফেরার পথে আগের রাতের খিচুড়ির জাদুতেই হবে অপুর শখ হল মেরু ভালুকের কান ধরে ছবি তোলার ,  তার শখ মেটাতে হ্যামারফেস্টের প্রতীকের সামনে যাত্রা বিরতি করতে হল । 



এরপর আমাদের যাত্রা কেবলই দক্ষিণে ,  পিছনে পড়ে রইল যত ঠাণ্ডা ,  মেঘলা ,  গুটিসুটি প্রকৃতি ।  এখন সামনে কেবলই রোদেলা দিন ।  গম্ভীর পাহাড়ও যেন হেসে উঠেছে উদ্ভাসিত আলোকে । 







আর ফিয়র্ড  !  আহা ,  সে রূপ কি ভাষায় বর্ণনা করবার !  কত অপরূপ রঙে যে সাজে সে দিন ভর ,  মাঝে মাঝে মনে হয় সাগরে নীল গুলে দেওয়া হয়েছে ,  কখনো সবুজের মেলা আবার ধূসর বিষণ্ণতা । 





কিছু কিছু স্থান দেখে মনে হল আমরা পিটার প্যানের বন্ধু ,  এসেছি নেভারল্যাণ্ডে ,  বয়স বাড়ে না এখানে কোনমতেই ।  চির সবুজের ,  চির তারুণ্যের দেশে ।  



নারভিক শহরে প্রস্তাব মিলল সাগরে তিমি দর্শনের ,  বিফলে মূল্য ফেরত মানে ঠিক ফেরৎ না দিলেও তিমি না দেখানো পর্যন্ত নিয়েই যাবে আমাদের ক্রমাগত ।  সময়ের অভাবে এযাত্রা সেটা করা হল না কিন্তু ভাবলাম মহাসাগরের পারেই আছি ,  তিমির সাথে মোলাকাত হতেই পারে । 

 অবশেষে দেখা মিলল আটলান্টিকের ,  কি দারুণ ,  কি স্বচ্ছ !  



থেকেই থেকেই দেখা গেল একই জলে ভিন্ন ভিন্ন রঙের স্রোতের অপূর্ব মিলন । 



পথের অন্যতম অভিজ্ঞতা ছিল প্রায় ভাইকিংদের আদলে তৈরি এক জেলে গ্রাম দর্শন ,  সেখানকার ছাদগুলো দেখেই সবুজ ঘাসে আবৃত ।  জেলেগ্রাম বিধায় সারি সারি স্যামন মাছের শুঁটকি ঝুলছে যত্রতত্র ।  এমন বুনো বাতাসে সবার হজম শক্তি গেছে কয়েকগুণ বেড়ে ,  তাই নিশীথ সূর্যের আলোতেই চলল শুঁটকি সংগ্রহ ,  রন্ধন ও ভোজন পর্ব ।  দারুণ খেতে !  অনেক সময় মনে হল মাংসের জার্কি খাচ্ছি এমন পুরু ! 



যাত্রা বিরতি দিতে হচ্ছে দিনে অসংখ্য বার -  খরস্রোতা নদীর উপরের ঝুলন্ত সেতু ,  ভীম বেগে বয়ে চলা জলপ্রপাত ,  কল্পলোকের ফিয়র্ড ,  যেখানেই দুদণ্ড থামতে ,  দেখতে ,  জানতে মন চায় । 









এভাবেই বার কয়েক দেখা হল আসল ল্যাপল্যান্ডের অধিবাসি সামি সম্প্রদায়ের সাথে ,  তারা ব্যস্ত তাদের মূল সম্পদ বলগা হরিণের চামড়া ,  হাড় ,  ক্ষুর ,  মাংস ইত্যাদির প্রক্রিয়াজাত বস্তুর বিপণন নিয়ে ।  আমাদের আধুনিক বিষাক্ত যন্ত্রসভ্যতা এই নিষ্পাপ নিভৃতচারীদেরও করে ফেলেছে মুদ্রারাক্ষসের উপর নির্ভরশীল ।  



বেশ কবার ফেরি পেরোতে হল সামনে চলা পথ হঠাৎ শেষ হয়ে আসায় ,  কখনও বা পাহাড় ফুঁড়ে চলা সুড়ঙ্গই আমাদের ভরসা ,  এমন ভাবেই আগমন সুইডিশ  ল্যাপল্যান্ডে ।  এটিই আমাদের শেষ গন্তব্য ,  এর মাধ্যমেই তিন দেশের  ল্যাপল্যান্ড গ্রীষ্মে ভ্রমণের স্বপ্নে দোরে হানা দিতে পারলাম সবাই ।  পটে আঁকা ছবির মত কিছু কটেজে স্বপ্নের মত উম্মুক্ত আকাশের নিচে ঠাই হল আমাদের ।  কি অপার্থিব নির্জনতা ঘিরে ধরত আমাদের দিবা - রাত্র ।  যদিও ল্যাপল্যান্ডের কুখ্যাত মশাবাহিনীর কনসার্ট চলতই ক্রমাগত ,  তারপরও । 



গ্রীষ্মে উত্তুরে দেশগুলোতে ভ্রমণের এই এক মহা সুবিধে ,  অনেক সময় পাওয়া যায় দেখার এবং সামনে এগোনোর ।  মধ্য রাত পেরিয়েও আমাদের যাত্রা চলতে থেকে অবিরাম ,  সঙ্গী হয় সূর্যের সাথে সাথে মৌসুমির কিন্নরী কণ্ঠের সৃষ্টি ,  আমি শুনেছি সেদিন তুমি -  -  - 


অবশেষে পাঁচ হাজার কিলোমিটার ব্যপী যাত্রার শেষ প্রান্তে এসে ফিনল্যান্ডে পুনরাগমন ,  চোখে পড়ল পরিচিত ভূপ্রকৃতি আর জানালার পাশ দিয়ে ছুটে যাওয়া অপূর্ব দৃশ্যমালা । 



 মনে হচ্ছিল সবসময় প্রিয় কবি রবার্ট ফ্রস্টের কবিতা — 
I often see flowers from a passing car
That are gone before I can tell what they are . 

I want to get out of the train and go back
To see what they were beside the track . 

I name all the flowers I am sure they weren ' t;
Not fireweed loving where woods have burnt -  - 

Not bluebells gracing a tunnel mouth -  - 
Not lupine living on sand and drouth . 

Was something brushed across my mind
That no one on earth will ever find ? 

Heaven gives its glimpses only to those
Not in position to look too close . 
 কিন্তু সেই সাথে এটাও মনে হল আমরা  কি আসলেই বিশুদ্ধ সৌন্দর্যকে ছুতে পারি না !  কেন নয় ,  গত দুই সপ্তাহ যে অপরূপ স্বর্গরাজ্যে ছিলাম আমরা প্রতিটি মুহূর্ত ,  এর বেশী কি ছুয়ে ,  ছেনে দেখতে পারি আমাদের এই অপরূপ গ্রহটাকে ? 

 (  ব্লগার যাযাবর ব্যাকপ্যাকারের জন্মদিনে দূর থেকে পাঠানো উপহার হিসেবে থাকল কেবলমাত্র শেষ করা এই টাটকা স্মৃতিচারণটি ,  সচলে ছবি ইমবেড থেকে শুরু করে অনেক কিছুই প্রায় হাতেকলমে শেখানোর জন্য তার কাছে আমার অশেষ ঋণ । 

সেই সাথে এই ভ্রমণের অন্যতম সঙ্গী এনামুল হক শিপু ভাইয়েরও জন্মদিন আজ ,  চিরতরুণ মানুষটির জন্য অজস্র শুভকামনা ও বারংবার এমন ভাবে ভ্রমণ করার আহ্বান থাকল ।  ) 








প্রিয় বই -  দ্য হুইসপারিং ল্যান্ড  (  ডারউইনের পদক্ষেপে জেরাল্ড ডারেল )  




পঞ্চাশের দশকের শেষের দিকে নমস্য প্রাণী সংরক্ষণবিদ জেরাল্ড ডারেল তার বিখ্যাত জার্সি  বন্যপ্রাণী সংরক্ষণকেন্দ্রের জন্য বুনো প্রাণী সংগ্রহ করতে এবং নিজ বাসভুমে তাদের ভিডিও করার নিমিত্তে দীর্ঘ আট মাস ল্যাতিন আমেরিকার অন্যতম বৃহত্তম দেশে আর্জেন্টিনায় ছিলেন ।  চষে বেড়িয়েছিলেন আমাদের গ্রহের শেষ বুনো প্রান্তর প্যাটাগোনিয়া ,  মিশেছিলেন স্থানীয়দের সাথে ,  পরিচয় করিয়ে দিয়েছিলেন সেই ঊষর প্রান্তরের অধিবাসী ,   বিরল বৈশিষ্ট্যসম্পন্ন প্রাণিজগতের সদস্যদের সাথে ।  সেই সাথে তিনি চেষ্টা করেছিলেন কিছু জনপদে যেতে যেখানে শত বছর আগে গিয়েছিলেন জ্ঞানের মশালধারী এক তরুণ প্রাণীবিজ্ঞানী ,  মানব ইতিহাসের অন্যতম গুরুত্বপূর্ণ ব্যক্তিত্ব -  চার্লস ডারউইন । 


সেই চমকপ্রদ অভিজ্ঞতা নিয়ে  দ্য হুইসপারিং ল্যান্ড নামের এক অসাধারণ বই আমাদের জন্য লিখে গিয়েছেন ডারেল ,  যার প্রতি অধ্যায়ের শুরুতেই আছে আমার সবচেয়ে প্রিয় ভ্রমণ বিষয়ক বই ডারউইনের বিগল যাত্রীর রোজনামচার কিছু লাইন ,  যা ডারউইন লিখেছিলেন প্যাটাগোনিয়ার আদিগন্ত প্রান্তরের মুগ্ধতায় আচ্ছন্ন হয়ে ।   এখানে তাই প্রতি অধ্যায় অনুযায়ী একটু ক্ষুদে বর্ণনা দেবার ব্যর্থ চেষ্টা করে গেলাম উত্তম পুরুষে ,    (  অনুবাদের কথা ভুলে যান ,  বর্ণনারস অক্ষুণ্ণ  রেখে ডারেল অনুবাদ করা সম্ভব না ,  যেমন অসম্ভব সৈয়দ মুজতবা আলী ইংরেজি বা জার্মানে অনুবাদ করা )  ,  সেই সাথে চিত্রশিল্পী রালফ থম্পসনের অসাধারণ স্কেচগুলো সংযুক্ত করা হল ,  যা মূল বইতে ছিল । 
১ম খণ্ড
 In calling up images of the past ,  I find the plains of Patagonia most frequently cross before my eyes . Yet these plains are pronounced by all most wretched  &  useless .  They are only characterized by negative possessions;  —  without habitations ,  without water ,  without trees ,  without mountains ,  they support merely a few dwarf plants .  Why then ,  and the case is not peculiar to myself ,  do these arid wastes take so firm possession of the memory ?    -  CHARLES DARWIN :  The Voyage of H . M . S .  Beagle

বুয়েন্স আইরেস মহানগরী প্রস্তত হচ্ছে বসন্তের জন্য ,  বিশাল বরফখণ্ডের মত ঝিমানো ভবনগুলোর মাঝে ঝিলিক দিচ্ছে নীল ফুলের দলেরা কিন্তু আমার বিমর্ষ মনের প্রান্তসীমা থেকে দূর দিগন্তে পালিয়ে গেছে বসন্তের আমেজ ।  কারণ -  আর্জেন্টিনার কাস্টমস !  আজ চলেছি কোন এক সিনর গার্সিয়ার সাথে দেখা করতে ,  গত ৩ সপ্তাহে ধরে অন্তত ১৪জন সিনর গার্সিয়ার সঙ্গে দেখা হয়েছে আমাদের জন্তু সংগ্রহের অনুমতিপত্র নিয়ে ,  কাজের কাজ কিছুই হয় না ,  কেবল একজন আরেকজনকে দেখিয়ে দেয় ,  এই চক্করেই চলছি ,  বাহির হয়ে বসন্তে আমেজে মজার কোন অবকাশ তো চোখে পড়ে না !  বন্ধু জোসেফিনা এক অফিসারের খবর নিয়ে এল যার মাধ্যমে কাজ এগোতেও পারে ,  আমার ১ম প্রশ্ন ছিল -  তার নাম কি গার্সিয়া ? 
উত্তর -  না না ,  উনার নাম দান্তে । 
যাক ,  এই ফাজিল কুঁড়ে গার্সিয়া ভিড়ে কিছু করতে পারলে দান্তের মত জমকালো নামধারী কেউই হয়ত পারবে । 
 এর মাঝে এক ছোট্ট মুশকিল হয়ে গেছে ,  হোটেল থেকে জানিয়েছে আমার সংগৃহীত দুষ্টু মিষ্টি তাপিরটি তারা ছাদে রাখতে দিবে না !  কি করি এখন এই পোড়া দেশে ?   শুনেই জোসেফিনা জিজ্ঞেস করল -  তাপির কি ?  জানালাম ,  একটি প্রাণী যা একটি টাট্টু ঘোড়ার মত বড় কিন্তু বিশাল লম্বা নাক আছে ,  হঠাৎ দেখলে মনে হয় শারীরিক সমস্যাযুক্ত ছোট হাতি একটা !   কিন্তু আমার তাপির খুবই ছোট ,   শুয়োরের আকৃতির ।  
মেরীর সাথে ফোনে কথা হল ,  তার মা নাকি তাপিরটি বাগানে রাখার অনুমতি দিয়েছেন !  ইয়াহু !  কিন্ত এটা শুনেই একটা চিকন  সন্দেহ দেখা দিল মনের কোণে ,  আচ্ছা মেরী -  তোমার মা কি জানেন তাপির কি ধরনের প্রাণী ?   মেরীর সপ্রতিভ উত্তর -  আমি বলেছি  লোমশ এক ক্ষুদে প্রাণী !  
এটা প্রাণিবিদ্যা অনুসারে প্রাণীটির নিখুত বর্ণনা ছিল না বটে ,  কিন্তু তার আশ্রয়ের দরকার ছিল খুব বেশী ।  তাই সেই সন্ধ্যাতেই ক্লডিয়াসকে (  হ্যাঁ ,  ওর নাম দিলাম ক্লডিয়াস ,  ঝুলে থাকা বেঢপ নাকটি কেন যেন রোমান সম্রাটদের কথাই মনে  করিয়ে দিত )  একরত্তি বাগানটিতে রেখে আসা হল ।   সেই সাথে তার খাবারের জন্য উৎকৃষ্ট তাজা সবজি ঝুলে থাকা নাকের নিচেই রেখে ডাইনোসর বেঁধে রাখা যায় এমন এক দড়ি গলায় গলিয়ে তবেই নিশ্চিন্ত হয়ে ফিরলাম বাসাতে ।  
পরদিন সকালেই মেরীর ফোন !  ক্লডিয়াস বাঁধন ছিঁড়ে সারা বাগান তছনছ করার সাথে সাথে তার মায়ের প্রিয় ফুল Begoniaর ঝাড়ের অর্ধেক ইতিমধ্যেই খেয়ে হজম করে ফেলেছে !   সাথে সাথেই  তাবৎ প্রাণীকুলকে বিশেষ করে তাপিরদের গালি দিতে দিতে গাড়ী নিয়ে মেরীর বাড়ীর দিকে যেতে যেতে থেমে থেমে ১৪টা বেগোনিয়ার গাছ কিনে নিলাম মেরীর মাকে সান্ত্বনা দেবার জন্য ।  
সেই সাথে এবার ক্লডিয়াসের গলায় যে রশি দিলাম তা দিয়ে কুইন মেরী জাহাজ পর্যন্ত আঁটকে রাখা যায় ।  কিন্তু কোন লাভ নেই ,  পরের দিন সকালেই শুনি সে আবার হেসেখেলে সেই বাঁধন খুলে বের হয়ে হৈহল্লা করেছে বাগানময় !  শুধু তাই নয় গতরাতে মেরীর মায়ের বিশেষ নৈশ ভোজে অনেক অতিথি ছিল ,  তাদের চক্ষুচড়কগাছ করে ক্লডিয়াস কাঁচের জানালা ভেঙ্গে সেই বিশাল রশি দিয়ে ঘোরা ফেরা করে পুরো ভোজ পণ্ড করে দিয়েছে ,  হা ভগবান !  
যাক অবশেষে শহরতলীর এক বাড়ীতে আমরা না ফেরা পর্যন্ত হোঁৎকাটাকে রাখার একটা ব্যবস্থা করা গেল ।  

১ম অধ্যায়
The plains of Patagonia are boundless ,  for they are scarcely passable ,  and hence unknown; they bear the stamp of having lasted ,  as they are now ,  for ages ,  and there appears no limit to their duration through future time .   -   CHARLES DARWIN :  The Voyage of H . M . S .  Beagle

 যাত্রা শুরু হল ,  এক লক্কড় গাড়ী চেপে ডিঁকি নামের এক সদ্য পরিচিত বন্ধুকে নিয়ে যে কি না একাধিক বার প্যাটাগোনিয়া গেছে এবং রাস্তা বেশ ভালই চেনে ।  ধু ধু প্রান্তর ,  মাঝে মাঝে দুয়েকটা জনপদ চোখে পড়ল ,  পাশাপাশি দুটো গ্রামের নাম ছিল মৃত খৃস্টান এবং ধনী ইন্ডিয়ান !  মানে নাকি খৃস্টানকে মেরে তার সম্পদ কুক্ষিগত করে ইন্ডিয়ানটি ধনলাভ করেছে !  শুনতে আকর্ষণীয় মনে হলেও এটিকে আসল সত্যের কাছাকাছি বলেও মনে হল না ।  
পাম্পাসের আমাদের গন্তব্য ছিল রিও নিগ্রোর উত্তর পারে অবস্থিত এক ছোট শহর ,  যার নাম কারমেন দ্যে পাটাগোনাস ,  এই শহরে অন্তত একটি রাত কাটাবার জন্য আমি উদগ্রীব হয়ে আছি কারণ বিগলের সেই বিখ্যাত অভিযানের সময় ডারউইন এই শহরে বেশ কিছু দিন ছিলেন ।   আমি জানতে চাই ,  তার সেই সময় থেকে কি কি পরিবর্তন হয়েছে শহরটির এবং কেন তিনি এখানে ছিলেন ।   

কিন্তু শহরে পৌঁছে দেখি সব বাড়িঘরই এক ধরনের দেখতে !  কি জ্বালাতন -  কি করে বুঝি কোনটা হোটেল আর কোনটা বাড়ী ?   যা হোক ,  আস্তে ধীরে সব সমস্যার সমাধান মিলল ,  এবং খুব ভাল মত বুঝতে পারলাম একমাত্র বিদ্যুতের আগমন বাদে ডারউইনের সময় থেকে আজ পর্যন্ত শহরটির এমন কোন পরিবর্তনই হয় নি !   
এখান থেকে ডিঁকি ফিরে যাবে তার বাড়ীতে  ,  আমরা যাত্রা অব্যাহত রাখব ।  একচিলতে রানওয়েতে দাড়িয়ে হঠাৎ ডিঁকি আবেগ ঘনকণ্ঠে বলে উঠল -  গ্যারি ,  আমার একটা কথা রাখবে ?  অবশ্যই ডিঁকি ,  যে কোন কিছু ,  শুধু বলেই দেখে !  
আচ্ছা ,  শুধু খেয়াল রেখ বিমান যখন চলতে শুরু করবে তখন যেন কোন বদের বদ পাজির পা ঝাড়া ঘোড়া রানওয়েতে দৌড়াতে না শুরু করে !  
তাকে বিদায় দিয়ে  বিস্তীর্ণ প্রান্তরের উপর দিয়ে আবার যাত্রা শুরু হল ,  প্যাটাগোনিয়ার খরগোশদের সাথে প্রায়ই দেখা হত ,  তারা থাকত জোড়ায় জোড়ায় ।  কি যে চমৎকার এক জোড়া মায়াময় চোখের মালিক এই বিশাল কানের প্রাণীগুলি ,  দেখে মনে হয় জন্মকাজল পরানো ।  

কিন্তু আমার মন এখন আচ্ছন্ন হয়ে আছে পেঙ্গুইনদের আবাস দেখার জন্য ।  
অধ্যায় -  ২ 
It was a brave bird; and till reaching the sea ,  it regularly fought and drove me backwards .   -  CHARLES DARWIN :  The Voyage of H . M . S .  Beagle
সেখানে হুইচি নামের এক অসাধারণ মানুষের সাথে আমার পরিচয় ঘটেছিল ,  যে আমার থাকার ব্যবস্থা করে বলেছিল কোন চিন্তা করো না ,  গ্যারি - কাল আমরা পেঙ্গুইন দেখতে যাব ।  কতগুলো পেঙ্গুইন ?  কতই হবে ,  খুব বেশী না ,  এই দশ লক্ষ ! 
দশ লক্ষ !  হ্যাঁ ,  এক মিলিয়নের মতই ।  এটা কি তোমার ভিডিও করার জন্য যথেষ্ট না ?  অবশ্যই যথেষ্ট ,  তারও বেশী !  
 পরের দিন বালিয়াড়ি পার হয়ে দেখা মিলল পিগমি ওয়েটারদের বিশাল পালের ,  দূর থেকে আসলেই মনে হয় সাদা - কালো কোট পড়ে খর্বাকৃতির ওয়েটাররা দাড়িয়ে আছে ,  আর সারা জীবন বেশী ভারী বোঝা বওয়ার কারণে সামনে দিকে ঝুকে রয়েছে তারা অভ্যাসমত ।   আসলে এটি আমার দেখা সবচেয়ে বড় পেঙ্গুইন বসতি ,  কি অসাধারণ সেই মুহূর্ত !   ছানাদের পাকনামি ,  বড়দের খুনসুটি  দেখতে দেখতে অনেক ঘটনা চলে গেল  । এবং আক্ষরিক অর্থেই দেখলাম দুর্গম গিরি কান্তার মরু পার হয়ে খাবারের সন্ধানের অতল সমুদ্র থেকে কি করে তারা ফিরে আসে ছানাদের জন্য খাবার নিয়ে ,  আর সেই বিশাল বালির স্তুপ তারা অনেকটা স্কি করার ভঙ্গিতে কি ভাবে খুব দ্রুত গতিতে পার হয় ।  

ডারউইন যখন এখানে এসেছিলেন তখনো প্যাটাগোনিয়ার আদিবাসী ইন্ডিয়ানদের বসতির চিহ্ন ছিল অনেকখানেই ।  যদিও সবসময়ই উপনিবেশিকরা ইন্ডিয়ানদের চিত্রিত করেছে বর্বর ,  নিষ্ঠুর ,  অসভ্য বলে ।  তাই তাদের হারিয়ে যাওয়াতে কাউকেই শোকগ্রস্ত হতে দেখা যায় না ।   সবচেয়ে অদ্ভুত ব্যাপার হচ্ছে যে কোন জাদুঘরে এখানে ইন্ডিয়ানদের সবসময় একই ভাবে চিত্রিত করা হয় -  বুনো বুনো চেহারার লম্বা চুলো কিছু পুরুষ দাড়িয়ে আছে ,  এবং তাদের সর্দারের কাছে একজন শ্বেতাঙ্গিনী বন্ধি হয়ে আছে ।   কিন্তু এর উল্টোচিত্র কখনোই চোখে পড়ে না ,  ইন্ডিয়ান রমণী যে শ্বেতাঙ্গ সেটেলারদের হাতে ধর্ষিত হত  প্রায়ই ,  কালো সেই সময়ের কথা যেন ভুলিয়ে দেওয়া হয়েছে সবাইকে ।   

এক সন্ধ্যায়  সিনর হুইচির সাথে গল্পের সময় আদিবাসী ইন্ডিয়ানদের সম্পর্কে জানতে চাইলে সবাইকে অবাক করে তিনি তার গোপন ব্যক্তিগত সংগ্রহশালা দেখান ,  সেখানে ইন্ডিয়ান্ডের তীরের ,  বর্শার ,  হারপুনের ফলা থেকে শুরু করে অপূর্ব সুন্দর নকশা করা কিছু পাথর -  হাড়ের গয়না ছিল ।   এই দেশে এমন জিনিস বানাতে হলে সবার আগে প্রয়োজন মেধা ,  পরিশ্রম এবং ভালোবাসা ।   কত যত্ন নিয়েই না অপরিসীম ধৈর্যের সাথে পালিশ করা হয়েছে প্রতি ক্ষুদের পাথর ,  এখনো তা হাসছে এক ঝলমলে অলঙ্কার হয়ে ।  ধন্য সেই আদি মানুষের জ্ঞান ।  
হুইচি দীর্ঘ দিনের গবেষণায় প্রাপ্ত জিনিসগুলোর সাহায্যে মত প্রকাশ করলেন যে কাছের একটি জায়াগ ছিল বিশেষ গোত্রের ইন্ডিয়ানদের কাছে ছুটি কাটাবার স্থান ,  অনেকটা হলিডে রিসোর্টের মত ।   সেখানেই নেশাগ্রস্তের পর পরের কয়দিন সমানে ইন্ডিয়ানদের তীরের ফলা এবং অন্যান্য স্মৃতিচিহ্ন খুঁজে ফিরলাম খ্যাপার মত ।  কিছু পেলাম তো বটেই ,  কিন্তু আশ্চর্যজনক ভাবে মিলেছিল একজন রেড ইন্ডিয়ান খুলি ।    

অধ্যায়  - ৩
They appeared to be of a loving disposition ,  and lay huddled together ,  fast asleep ,  like so many pigs .   -  CHARLES DARWIN :  The Voyage of H .  M .  S  .  Beagle

পরবর্তী গন্তব্য ছিল ফার সিলদের আস্তানা এবং আর্জেন্টিনার এলিফেন্ট সিলদের একমাত্র বসতির খোঁজে ।  স্থানীয়রা ভেবে ভেবে প্রায়ই অবাক হতে যে আমি সেই ইংল্যান্ড থেকে এখানে উড়ে এসেছি কেবলমাত্র জন্তুদের ভিডিও করার জন্য !   যদিও তাদের কাছে থেকে স্থানীয় প্রাণীদের খবর মিলত মাঝেসাঝেই ।  
গাড়ী থেকেই গুয়ানাকার পাল দেখা যায় ,  দক্ষিণ আমেরিকার উট জাতীয় এই প্রাণী বড়ই নয়ন মনোহর ,  আরামে খাচ্ছে দাচ্ছে ঘুরে বেড়াচ্ছে ,  তারপর যেই হঠাৎ মনে হয়েছে আমরা বেশী কাছে চলে গেছি অমনি খুরের আঘাতে ধুলোর মেঘ তুলে পগার পার নিমিষের মাঝে  ! 

ফার সিলদের আস্তানায় সবার আগে পুরুষগুলোর আকৃতি চোখে পড়ে ,  মুষ্টিযোদ্ধার মত পেশল শরীর একেকটার ,  অন্য দিকে নারী ফার সিলেরা আসলেই চিকন ,  আবেদনময়ী গড়নের অধিকারী ,  সেই সাথে আছে সুদর্শন মুখ আর ভালোবেসে ফেলার মত একজোড়া চোখ ।  আমি তো  সাথেই সাথেই সিদ্ধান্ত নিয়ে ফেললাম যদি কোনদিন প্রাণী হবার সুযোগ সামনে আসে -  সবার আগে ফার সিল হতে চাইব ,  এমন আকর্ষণীয় স্ত্রী আর কোন প্রাণীর আছে ?  

তাদের বিচিত্র এবং জটিল সমাজব্যবস্থা ,  বাচ্চাদের লালনপালন ,  পুরুষদের লড়াই ইত্যাদি ভিডিও করতে করতেই চলে গেল অপূর্ব দিনগুলি ।  

অধ্যায় - ৪
They did not remain long under water ,  but rising ,  followed us with outstretched necks ,  expressing great wonder and curiosity .    -  CHARLES DARWIN :  The Voyage of H . M . S .  Beagle
 

বিশ্বের অনেক মানুষের সারা জীবনের সাধ থাকে মৃত্যুর আগে পিসার হেলানো মিনারের সামনে একবার হলেও দাঁড়াবার ,  কিংবা ভেনিসে যাবার ,  অথবা অ্যাক্রোপোলিস দেখার ।  আমার জীবনের একটাই লক্ষ্য ছিল একটা এলিফেন্ট সিলকে তার প্রাকৃতিক পরিবেশে দেখা ।  কিন্তু সেটি হচ্ছে কোথায় ?  অথচ স্বপ্নপূরণের এত কাছে আমি !  চষে বেড়াচ্ছি সমস্ত সৈকত ,  কত বিচিত্র প্রাণীর দেখা মিলল কিন্তু সিলেরা উধাও ।  
ডারউইনের রিয়াদের সাথে মোলাকাত হল কয়েকবারই ,  আফ্রিকার উটপাখির জাত ভাই এই পাখীগুলোর বেশ কয়েকটা মিলে এক বাসাতেই ডিম পাড়ে ,  পড়ে বাচ্চা ফুটে বাহির হলে সেভাবেই লালন চলে ।  এর উত্তর আর্জেন্টিনার রিয়াদের চেয়ে খানিকটা ক্ষুদ্রাকৃতির ।  চার্লস ডারউইনই সর্ব প্রথম এই প্রজাতি আলাদা ভাবে সনাক্ত করেন ,  তার সন্মানেই এদের নামকরণ করা হয় ডারউইনের রিয়া ।  
ছিলে বিশেষ ধরনে রোমশ আরমাডিল্লো ।  

একবার সৈকতের বালিয়াড়িতে বসে রাগে  – দুঃখে -  ক্ষোভে সঙ্গীদের সাথে ওয়াইন বোতলের কর্ক  খোলার সময় দেখি কয়েক ফিট দূরে অচল পাথরের বোল্ডারটি যেন নড়ে উঠল ,  তার পরপরই আমাদের দিকে চোখ মেলে তাকাল !  অবাক দৃষ্টিতে দেখলাম আমরা নিজেদের অজান্তেই ডজন খানেক এলিফেণ্ট সিলের কলোনিতে অনুপ্রবেশ করেছি ,  এবং এত কাছে এসেও তাদের অস্তিত্ব বুঝতে সবাইই হয়েছি চরম অক্ষম !  তার মানে কত শত এলিফেন্ট সিল হয়ত আমরা স্রেফ পাথর ভেবেই চলে এসেছি এত দীর্ঘ পথ !  

২য় খণ্ড

১ম পর্ব 
 The elegance of the grasses ,  the novelty of the parasitical plants ,  the beauty of the flowers ,  the glossy green of the foliage ,  but above all the general luxuriance of the vegetation ,  filled me with admiration .    -  CHARLES DARWIN :  The Voyage of H . M . S .  Beagle
 এবারের যাত্রা ক্রান্তীয় অঞ্চলে ,  বিশেষ করে Jujuyতে ।  দুনিয়ার নানা প্রান্তে প্রাণী সংগ্রহ করতে যেয়ে আমার অভিজ্ঞতা হয়েছে সবসময় স্থানীয় অধিবাসীদের বিশেষ করে আদিবাসীদের দারস্থ হবার ,  তারা যে কেবল প্রাণী সম্পর্কে ধারণা রাখে তাই নয় ,  অনেকক্ষেত্রেই নানা পশু - পাখি তারা বাড়ীতেও পেলে থাকে ,  কিন্তু আর্জেন্টিনায় এই কথা বলতেই বন্ধুরা হেসে উড়িয়ে দিল !  বলে এখানের ইন্ডিয়ানরা এগুলো করে না ,  তারপরও খোঁজ নিতে তো কোন সমস্যা নেই !  তাই শুরু হল আমাদের অনুসন্ধান -  
হেলম্যুট নামের এক স্থানীয় আমার গাইড এবং অনুবাদক হিসেবে চলল ইন্ডিয়ান পল্লীতে ,  সেখানে এক মহিলার খবর পাওয়া গেল যার কাছে নাকি কথা বলা  তোতা আছে ।   দেখতে যেয়ে অপার আনন্দে ভেসে দেখি সেটি একটি  Red -  fronted Tucuman Amazon ,  যা  বিরল তো বটেই ,  ইউরোপে এর অস্তিত্ব নেই বললেই চলে !  এখানে দিচ্ছি হেলমুটের সাথে সেই তোতার মালিকের দামদরের নমুনা -  
হেলমুট -  শুনলাম তোমার কাছে একটা পাখি আছে ।  এই বিদেশী নানা পশুপাখি সংগ্রহ করে বেড়াচ্ছেন ,  তবে বিরল হলে তবেই ।  তোমার এই কুৎসিত বাজারে তোতা অবশ্য তিনি কিনবেন বলে মনে হয় না ,  তারপরও দেখাতে নিয়ে এলাম ।  
 মালিক -   এটি খুবই সুন্দর একটি পাখি ,  তারচেয়েও বড় কথা খুবই বিরল ।  দূরের পর্বতে থাকে এই জাতের পাখিরা ।  
হেলমুট -  এক্কেবারে বাজে কথা !  এমন অনেক পাখি আমি বাজারে বিকোতে দেখি ,  এটা এতই বেশী দেখা যায় যে অনেক সময় মানুষ বিনামূল্যেই দিয়ে দেয় ।  
মহিলা -  তোমরা ভুল তথ্য পেয়েছ ।  আমার পাখি খুবই সুন্দর ,  এবং নরম স্বভাবের ।  
হেলমুট -  তোমার পাখি নরম স্বভাবের না পুমার মত হিংস্র সেটি কোন বিবেচ্য বিষয় না ।  কিন্তু আমার মনে হয় এটি এমন কোন সুন্দর কিছু না ।  
যা হোক ,  পাখিটি দেখার পরপরই হেলমুটকে জানালাম এটি বিরল একটি পাখি এবং এটি আমার চাই - ই চাই ।  সাথে সাথেই আবার শুরু হয়ে গেল - 
হেলমুট -  যা ভেবেছি ,  খুবই সাধারণ একটা পাখি ।  এই বিদেশীর এর মাঝেই ৬টা এমন পাখি  পেয়ে গেছেন  (  ইস ,  যদি পেতাম !  )  
মলিক -  কিন্তু আমারটা কথা বলে !  
হেলমুট -  কোথায় ?  কথা বলে দেখাক তাহলে !  আচ্ছা ,  আমরা ৩০ পেসো দিব এর জন্য ।  
মালিক -  না না ,  ২০০ পেসো  ।  কথা বলা পাখির জন্য ২০০ পেসো দাম ঠিক আছে ।  এর পরে সে পাখিটিকে কথা বলার জন্য নানা অনুরোধ করতে থাকল ।  
অবশেষে পাখিটি উড়ে এসে কাছে বসল ,  এবং আমার দিকে তাকিয়ে স্প্যানিশে বলল -  নোংরা কুত্তীর বাচ্চা !  

সাথে সাথে হেলমুট বেঁকে বসল -  যাও তোমার পাখি কিনব না ,  এই ভদ্রলোক তোমাকে সাহায্য করার জন্য পাখি কিনতে এলেন ,  আর তোমার বজ্জাত পাখি তাকে তো বাদ ,  তার জন্মদাত্রী মাকে গালি দিল !  তাকে বেশ্যার ছেলে বলল -  অথচ উনি কত বড় খানদানের মানুষ !   আচ্ছা ,  ৫০ পেসো !  এই বেয়াদব পাখির জন্য আর এক পেসোও বেশী নয় ।  তবে যদি সাহেব রাজি হন তবেই ,  শত হলেও পাখিটা তার মাকে অপমান করেছে !  
হাসি চেপে রাখতে রাখতে গাল - পেট ফুলিয়ে কোনমতে বললাম ,  আমি খুবই অপমানিত বোধ করেছি ,  কিন্ত ৫০ পেসো দিয়ে এখনও পাখিটি কিনতে আগ্রহী ।  
 ব্যস ,  বিরল পাখিটি আমার কাঁধে ,  সে এবার ধুমসে কথা বলা শুরু করল -  নোংরা কুত্তীর বাচ্চারা তোমার কেমন আছ ?  কোথা থেকে এসেছ ? 
এভাবেই আমার প্রাণী সংগ্রহ বাড়তেই থাকল ,  তবে বিশেষ সদস্য ছিল ক্ষুদে এক বনবিড়াল  ,  Geoffrey Cat ,  যাকে আমরা পেলে পুষে বড় করেছিলাম এবং আমাদের মন সে অনায়াসে জিতে নিয়েছিল ।  


 ২য় পর্ব
 The excitement from the novelty of objects ,  and the chance of success ,  stimulate him to increased activity .    -  CHARLES DARWIN :  The Voyage of H . M . S .  Beagle

একটি বিরল Yellow - naped Macawএর খোঁজ মিলল ,  এক মহিলা বলল তার ছেলে পাখিটি কিনে এনেছে ,  সে কোন কথা বলে না ,  খামোখা অন্ন ধ্বংস করে ,  বিদায় করতে পারলেই সে খুশী ।  
আমরা ২৫ পেসো দাম বলতেই সে খুব খুশী হয়ে দিয়ে দিল ।  এবার সাথে অনুবাদল লুনার মত খারাপ !  আমিতো অবাক -  আরে ২৫ পেসোতে এমন বিরল পাখি ,  এতো দারুণ সৌভাগ্য ।  
 কিন্তু লুনার কথা -  দেশটার হচ্ছে টা কি দেখেছ !  মহিলা কোন দামাদামিই করল না !  আমরা যা বললাম তাতেই রাজি হয়ে গেল !   এভাবে পৃথিবী চলতে পারে ? 
আরো  মিলে গেল অ্যাগুতি নামের ইঁদুর জাতীয় এক অসাধারণ প্রাণী ,  যে দেখতে ঘোড়া আর খরগোশের সংকরের মত !  পিছনের পায়ে ভর দিয়ে লাফিয়ে লাফিয়ে পথ চলে । 

এর মাঝে ভয়াবহ এক অভিজ্ঞতা হল এক বদ লোকের বাড়ি গিয়ে  ,  এক পুঁতিগন্ধময় খাঁচায় মুমূর্ষু অসেলটকে দেখে মাথায় আগুন ধরে গেছিল ,  শুধু বললাম -  বজ্জাতটাকে বল ,  এই প্রাণীটা মারে যাবে যেকোন সময় ,  আমি ৫০ পেসো  দেব ,  এর বেশী একটা সিকিও নয় ।  অক্ষম ক্রোধে ফুলতে ফুলতে যেয়ে সমস্ত রাগ ঝাড়লাম গাড়ীর দরজার উপরে ।  
বুনো বেড়ালটির মালিক প্রথমে অবাক ,  সে ভেবেছিল ৩০০ পেসো  দাম পাবে ।   কোন মতে তাকে শারীরিক আঘাত না করে ,  থুথু ছিটিয়ে চলে আসায় সে বুঝে ছিল কোন কিছু  ভুল হয়ে গেছে ।  ভুল তো বটেই ,  সেই চমৎকার প্রাণীটি যে কোন মুহূর্তে মারা যেতে পারত ।  
যাই হোক ,  তাকে আমার মানব শিশুর মতই যত্ন করে দুধ ,  মাংস ধীরে ধীরে খাইয়ে মৃত্যুর দুয়ার থেকে ফিরিয়ে নিয়ে আসি ।  

এবং অবাক করা ভাবে স্থানীয় একটি সার্কাসের দল চমৎকার স্বাস্থ্যের এক পুমার আমাদের কাছে বিক্রি করে দেয় ,  যা ছিল সেরা সংগ্রহের একটি !  

৩য় পর্ব
The vampire bat is often the cause of much trouble ,  by biting the horses on their withers .  -  CHARLES DARWIN :  The Voyage of H . M . S .  Beagle

 তখন পর্যন্ত ইউরোপে রক্তচোষা বাদুর নিয়ে যাওয়া সম্ভব হয় নি ,  ভেবেছিলাম জীবিত ধরতে পারলে দরকার হলে মুরগীর বা নিজের রক্ত খাইয়ে হলেও একটাতে জীবিত নিয়ে ফিরতেই হবে ,  সেই লক্ষ্যেই অভিযান শুরু হয়েছিল ,  তার আগে পেকারি  (  শুয়োরজাতীয় প্রাণী )  ,  নানা ধরনের পাখি ইত্যাদি যুক্ত হয়ে আমাদের সংগ্রহকে আসলেই এক বর্ণীল রূপ দিয়েছিল ,  এখন যেন সেখানে একটা বিদঘুটে দর্শন বাদুড় হলেই ষোল কলা পূর্ণ হয় ।  

ঘোড়ায় চেপে আমরা কয়েকজন প্রয়োজনীয় রসদপত্র নিয়ে বাদুড়ের বাসস্থান সেই গুহা অভিমুখে যাত্রা শুরু করলাম ।  এর মাঝে বাজে ঘটনায় একটা ঘোড়া উল্টে পড়ে গেল ।   হেলমুথ গালাগালি করতে করতে বলল -  হারামজাদা ঘোড়া ,  পিঠের যে দিকে মাংস আছে সে দিকে পড়তে পারল না ,  বেঁছে বেঁছে যে দিকে ওয়াইনের বোতল আছে দিকেই পড়েছে !  সব বোতল ভেঙ্গে চুরমার !  তারপর আমার দিকে অভিযোগের দৃষ্টি হেনে বলল -  আর মাত্র ২৫টা বোতল আছে ,  এই দিয়েই চালিয়ে নিতে হবে !  
সে যাত্রা রক্তচোষা বাদুড় এসে প্রতি রাতেই আমাদের ঘোড়ার কাঁধ থেকে রক্ত চুষে যেতে ,  পরদিন রক্তাক্ত কাঁধ দেখেই তা বুঝতাম ,  কিন্তু আমাকে শত প্রলোভন দেখানো স্বত্বেও কামড়াতে আসল না ,  ফলে তাদের ধরাও গেল না ।  
 যদিও প্রাণী সংগ্রহ অব্যাহত ছিল ,  বিশেষ করে একটি ক্ষুদে পেঁচা  (  Pygmy  Owl )  সবার মন জয় করে নিল আমাদের দলে ভিড়বার পরপরই ,  আর্জেন্টিনার লোকেদের বিশ্বাস -  এই পেঁচা দেখলে নাকি প্রেমে সফল হওয়া যায় ,  তাই এর এত কদর ! 

 ৪র্থ পর্ব

 In conclusion ,  it appears to me that nothing can be more improving to a young naturalist than a journey in distant countries .   -   CHARLES DARWIN :  The Voyage of H . M . S .  Beagle
ভ্রমণের মাঝে কত চিত্রবিচিত্র মানুষের সাথে দেখা হয় ,  সখ্য গড়ে ওঠে ,  রুচি - অরুচির মিল হলে প্রাণের বন্ধু পর্যন্ত মিলে যায় ।  
স্থানীয় লোকেরা ক্যাপোরাল নামের এক মানুষের কথা বলত ,  তার  বাড়ী যেয়ে রূপার তৈজসপত্র এবং অন্যান্য সুক্ষ শিল্পকর্ম দেখে রীতিমত অবাক হয়েছিলাম ।  পরে শুনি ,  তার বাবা হাঙ্গেরির এক নামী মন্ত্রী ছিলেন ,  যুদ্ধের পরে কম্যুনিস্টরা ক্ষমতায় আসলে তিনি নিহত হন এবং ক্যাপোরাল  তার স্ত্রী এবং তিন সন্তান নিয়ে পালিয়ে আর্জেন্টিনা চলে আসেন ।   হাঙ্গেরির সেই বিলাসবহুল জীবনের কিছু ছবি তিনি আমাকে দেখালেন  –  সুইডেনের রাজার সাথে শিকাররত অবস্থায় ,  কোথাও রাষ্ট্রীয় অনুষ্ঠানে ।   অথচ এখন তিনি খুবই কষ্টসাধ্য এবং অল্প বেতনের চাকরি করে সংসার চালাচ্ছেন ,  কিন্তু জীবন নিয়ে অভিযোগ নেই তার কোন ।  বললেন ,  আমি সুখী মানুষ ,  আমার সন্তানদের স্কুলে পাঠাবার মত পয়সা উপার্জন করে ফেলেছি ,  একদিন হয়ত ছোট একটা বাড়িও কিনে ফেলব ।   আর আর্জেন্টিনায় এসে যে কাজ আমি শুরু করেছিলাম ,  তার চেয়ে এখনকার কাজ কোটি গুণে শ্রেয় ।  কি ছিল তার প্রথম পেশা ?  ষাঁড়কে খোঁজা  (  নিবীর্য )  করা ! 
আরেকবার একজন মানুষের খোঁজ পাওয়া গেল যার নাম ছিল কোকো ,  যে প্রাণী সম্পর্কে উৎসাহী এবং মাঝে মাঝে পোষ মানানোর জন্য প্রাণী সে বাড়ীতেও পালে ।   কোকোর বাড়ী যেতেই তার স্ত্রী বলল ,  তাকে খবর দেওয়া হয়েছে ,  আমরা যেন অবশ্যই অপেক্ষা করি ।  
সেটি ছিল আমার জীবনের এক অসাধারণ অভিজ্ঞতা ,  কোকো এসে প্রথমেই আমার হাত ধরে আবেগে প্রায় কেঁদে ফেলল !  বলল -  প্রাণী নিয়ে এই ঘুণে ধরা সমাজে কেউ মাথা ঘামায় না !  আমি তাদের পছন্দ করি ,  তাদের নিয়ে কাজ করি বলে অনেক পিছনে অনেক কটু কথাও বলে ।   তার কাছে আমি যেন দীর্ঘ কোন প্রার্থনার উত্তর !  এমন কেউ যার সাথে যে মন খুলে কথা কইতে পারে ।  
 তার কাজের বিশেষ জায়গা যেখানে পরিবারের সদস্যদেরও যাবার অনুমতি নেই সেখানে আমাকে দিয়ে যেয়ে কোকো তার আঁকা পাখির ছবি দেখাল ।  আমি অবাক হয়ে দেখলাম তার হাতের অবিস্মরণীয় কাজ !  কি আবেগপূর্ণ তুলির টান ,  কি জীবন্ত প্রতিটি ছবি !  অধিকাংশ বইয়ের চেয়ে অনেক গুণে উত্তম ।  কিন্তু তার নিজের এই গুণ সম্পর্কে কোন ধারণা নেই ,  কেবল বলল স্থানীয় জাদুঘরের একজন বলেছে ভবিষ্যতে অনেক ছবি আঁকা হলে সেটা নিয়ে একটা বই করা যেতে পারে ।  
কোকো করে কাঠ চেরাইয়ের কাজ ,  কঠোর পরিশ্রমের সময় সাপেক্ষ কাজ ।  বললাম -  কোকো ভাল লাগে এই কাজ করতে ?  কোকো উত্তর দিল -  সাহেব ,  এই কাজ আমার আত্মাকে ধ্বংস করে দিচ্ছে ,  কিন্তু এর মাধ্যমেই আবার পেটের খাবার জুটছে ,  একটু পয়সা জমলে রঙ কিনতে পারছি ছবি আঁকার জন্য ।  
অসাধারণ এক শিল্পীকে আমি সাহায্য করার যারপরনাই চেষ্টা করে ছিলাম ,  কিন্তু আত্মগর্বে গরীয়ান  মহৎ কোকো ইংল্যান্ড থেকে পাঠানো আমার সামান্য উপহারেই সন্তুষ্ট ছিল ,  এর বাহিরে সে কিছুই প্রত্যাশা করে নি ।  

 বিশ্বের একমাত্র নিশাচর বানর  ( douroucoulis  )  মিলে গেল একজোড়া !  তারা মানুষের মত আলিঙ্গন  তো করেই ,  দেখি চুম্বনও করে মানুষের মতই !  এদের ভাল না বেসে থাকে সেই সাধ্য কার ! 
অবশেষে আমাদের ফেরার ঘণ্টা বাজাল ।  সমস্ত প্রাণীদের নিয়ে ট্রেনে চেপে বুয়েন্স আইরেসে নামতে হবে ,  কোন পিকনিক ভ্রমণ না ,  মহা কঠিন এক কাজ !   সামান্য ভুলচুক হলেই এতদিনের পরিশ্রমের ফসল নষ্ট হয়ে যাবে ।  অযাচিত ভাবেই হাত বাড়িয়ে দিল সমস্ত ট্রেনের যাত্রীরা ।   
 যেখানে প্রতিটা বগি বাচ্চা - কাচ্চা ,  মুরগী ,  ছাগল ,  শাশুড়ি ,  ফলের ঝুড়ি ,  শুয়োর ,  ওয়াইনের বোতলে ভরা এর মাঝে দিয়েই  ট্রেন থামার পরপরই আমি যাচ্ছি প্রাণীগুলোর তদারকিতে ,  অল্পক্ষণের মাঝেই ট্রেনের প্রতিটা মানুষ জেনে গেল কোন প্রাণীর কি নাম ,  কার জন্য কি খাবার লাগবে ,  তাই ট্রেন থামার পরপরই কেউ আমাকে কলা আগিয়ে দিল কেউ বা রুটি ,  কেউ তোতার গালাগালি শুনে হাসাহাসি করল ।  এত ঝামেলার মাঝে আমি এক  বৃদ্ধার সাথে ধাক্কা খেয়ে তার ডিমের ঝুড়ির প্রতিটি ডিম ভেঙ্গে ফেললাম ,  অথচ তিনি আমাকে দাম দিতে দিলেন না !  বললেন ,  এমন প্রাণ খুলে নাকি অনেক দিন হাসেন নি !  
 এক দল তরুণ ফুটবলার সর্বদাই সাহায্য করে চলল শেষ পর্যন্ত ,  আরও কত অচেনা অজানা সহৃদয় মানুষ ,  মনে হয় এদের মুখে চেয়েই চার্লস ডারউইন লিখেছিলেন তরুণ অভিযাত্রীর উদ্দেশ্যে -    " He will discover how many truly kind - hearted people there are with whom he had never before had ,  or ever again will have ,  any further communication ,  who yet are ready to offer him most disinterested assistance .   -  CHARLES DARWIN :  The Voyage of H . M . S .  Beagle



 ( এই লেখাটি সহব্লগার অরফিয়াসের জন্য ,  ভালো থেকো বন্ধু ,  পথের বাঁকে দেখা হবে ।   ) 






হিমালয়ের অন্নপূর্ণায়



গিরিরাজ হিমালয়ের অনতিক্রম্য অমোঘ আকর্ষণে প্রতি বছর লাখো লাখো মানুষ ছুটে আসে তার অনন্যসাধারণ সৌন্দর্য উপভোগের জন্য ,  কেউবা পর্বতমালার সুউচ্চ শৃঙ্গগুলো আরোহণের জন্য ,  আত্নার শুদ্ধিতার জন্য ,  আবার কেউ বা এর অসাধারন জীববৈচিত্রের টানে । 

 নেপালের হিমালয়ের সবচেয়ে জনপ্রিয় ট্রেকিং এর পথ হচ্ছে অন্নপূর্ণা সার্কিট ।  এক নভেম্বরে বাংলাদেশে পর্বতারোহণের পথিকৃৎ ইনাম আল হকের নেতৃত্বে আমরা গিয়েছিলাম পাথূরে শিলাময় আঁকা বাঁকা রূক্ষ বন্ধুর সেই গিরিপথে ,  বিশ্বের গভীরতম উপত্যকায় আর এক অসাধারণ নদী ,  যার তুলনা কেবল মাত্র সে নিজেই ,  সেই কালীগণ্ডকীতে !  সেই কাহিনীই বলব আজ আপনাদের - 
পোখরা পৌছানোর পরপরই দিগন্ত আড়াল করে অটল দাড়িয়ে থাকা পর্বতমালার মাঝে পৃথিবীর সবচেয়ে উঁচু ১৪টি পর্বতশৃঙ্গের অন্যতম ধবলগিরি ও স্বমহিমায় উদ্ভাসিত অন্নপূর্ণা চোখে পড়ল , 

 সেই সাথে আছে নিষিদ্ধ শৃঙ্গ মৎস্যপুচ্ছ যা মৎস্যদেবীর জন্মস্থান বিবেচ্য বিধায় অতি পবিত্র এবং আরোহণ সম্পূর্ণ নিষিদ্ধ (  এই নীতি অমান্যকারীর জন্য মৃত্যু দন্ডের বিধান রয়েছে )  , 

 আমাদের যাত্রাপথের প্রথম গন্তব্য তিব্বতের সীমানায় অবস্থিত এককালের নিষিদ্ধ রাজ্য মুসটাঙের রাজধানী জমসম ,  সেখান থেকে ট্রেকিং করে নিচের দিকে নামা ।  গোর্খা এয়ারলাইন্সের ছোট বিমানে  ( ২০ আসনের )  করে একেবারে মৎস্যপুচ্ছের পাশ দিয়ে উড়ে মাত্র ২০ মিনিটের উড্ডয়ন সাঙ্গ করে কিংবদন্তীর মুসটাঙে নামলাম সবাই  (  এই রাজ্যের রাজা সব ধরনের বিদেশীদের প্রবেশ নিষিদ্ধ করেছিলেন ,  পরে নেপালিরা এই ক্ষুদে পাহাড়ি রাজ্য দখল করে নেয় ,  এখন সবার জন্যই উম্মুক্ত )  ।  আহা ,  পথে গিরিরাজের কি অপূর্ব শোভা ,  জমাট বরফের মুকুট মাথায় নিয়ে ঠাই দাড়িয়ে আছে সারি সারি পর্বত ,  শান্ত ,  শুভ্র ।  তুষার চিতার নরম ,  কোমল ,  মোলায়েম ,  অদ্বিতীয় চামড়ার মত ,  সেই চকচকে খোলসের নিচেই লুকিয়ে আছে তার অন্যরূপ ,  সুপ্ত আগ্নেগিরির মত একমাথা বিপদ মাথায় নিয়ে ফুসে উঠতে পারে সে যখন - তখন আপনমর্জি মত । 
একরত্তি সেই বিমান বন্দরে নামার মিনিট পনের পরেই আমাদের গাইড ঠিক হয়ে গেল ,  গঙ্গা বাহাদুর তামাং ,  সে আগামী কয়দিন হিমালয়ে সর্বক্ষণের সাথী ও গাইড ।  এই অবসরে সবাই এক কাপ লবণ চা  (  তিব্বতের বিশ্বখ্যাত চা - চিনির বদলে এক গাদা লবণ আর সেই সাথে এক ডেলা চমরী গরুর দুধের মাখনের সমন্বয়ে তৈরি ,  শেষ পর্যন্ত অনেকটা ঘন ক্বাথের সুপ্যের মত দাড়ায় )  পান করে ,  শহরটা একটু দেখে নিয়ে  (  এক প্রান্ত থেকে আরেক প্রান্ত পদব্রজে কয়েক মিনিটের ব্যপার মাত্র )  রওনা দিলাম আমরা ।  অদ্ভুত একেকটা জনপদ সেখানকার ,  মহাকাল যেন থমকে আছে হাজার বছর ধরে ,  কয়েকটা বৈদ্যুতিক টাওয়ার ছাড়া সত্যিকার অর্থে এমন কোন পরিবর্তনই হয় নি !  সদাহাস্যরত ,  কর্মঠ ,  স্বাস্থ্যবান সেখানকার প্রত্যেকেই ।  একেবারে তিব্বতের সীমানা হওয়ায় মুসটাং - এর অধিবাসীদের চেহারা ,  সংস্কৃতি ও মননে নেপালের চেয়ে তিব্বতের সাথে মিল চোখে পড়ার মত । 

শহর ছাড়ার খানিক পরেই বিপুল বেগে বয়ে চলা কোন মুখরিত জলধারার কলকল ধ্বনি কানে প্রবেশ করা মাত্র উৎকর্ণ হয়ে চলার গতি বাড়িয়ে দিলাম ,  দর্শন মিলল পৃথিবী বিখ্যাত কালীগণ্ডকীর ।  উল্লেখ্য ,  আমাদের গ্রহের অন্যতম উঁচু দুই পর্বতশৃঙ্গের ধবলগিরি ও অন্নপূর্ণার মাঝে অবস্থিত এই কালীগণ্ডকী উপত্যকা বিশ্বের সবচেয়ে গভীরতম উপত্যকা ,  প্রায় চার ভার্টিকাল মাইল নিচে , 

 এর মধ্য দিয়েই সাবলীল ভঙ্গিতে বয়ে চলা নদীটি ভূ - তাত্ত্বিকদের জন্য যথেষ্ট সমস্যার তৈরি করেছে অনেক বছর ধরে ।  এর উৎপত্তি আর এই অঞ্চলে প্রাপ্ত জীবাশ্মের সমাহার নিয়ে উদ্ভব হয়েছে অসংখ্য উত্তর না মেলা প্রশ্নের ,  অনেক বছরের নিবিড় গবেষণার পর যে তথ্য পাওয়া গেছে তা মাথা ঘুরিয়ে দেবার মত ,  কালীগণ্ডকী নদী হিমালয় পর্বতমালার চেয়েও প্রাচীনতর !  !  ভূপৃষ্ঠে হিমালয়ের আবির্ভাবের অনেক আগে থেকেই সুউচ্চ পামির মালভূমি থেকে আদি টেথিস সাগর পানে বয়ে চলত এই নদী ,  প্রায় ১৪ কোটি বছর আগে প্রাচীন মহাদেশ গণ্ডোয়ানাল্যান্ডের সাথে ভারতীয় প্লেটের সংঘর্ষের ফলে হিমালয়ের জন্ম শুরু হলে কালীগণ্ডকী মধ্য দিয়েই পথ খুজে নেই নিচের দিকে সাগর পানে ,  এমন প্রাচীন নদী জগতে আর দ্বিতীয়টি নেই ।  নদীর দেশের মানুষ আমি ,  পদ্মার তীরে কেটেছে শৈশবের সোনালী আলোমাখা স্বপ্নময় দিনগুলি ,  তাই এমন নদীর সন্ধান পেলে কার মনটা না উচাটন হয়ে ওঠে !  কালীগণ্ডকীর তীরে পৌছে এক আজলা বরফ শীতল জলে চুমুক দিয়ে মনটা আত্নতুষ্টিতে ভরে উঠল । 

দুপুরে পেটপূজোর বিরতি ছিল হিমালয়ে আপেল চাষের জন্য বিখ্যাত গ্রাম মারফাতে ।  ব্রিটিশরা প্রায় ৬০ বছর আগে এই উঁচু ভূখণ্ডে আপেল বাগান গড়ে তোলে ,  এই হিমশীতল তুষারস্নাত উর্বর জমিতে ফলন ভাল হবে এই আশায় ।  মারফার প্রবেশ দ্বারে ফলবান আপেল গাছের সারি প্রমাণ করে তাদের স্বপ্ন স্ফল হয়েছে । 
দুপুরে প্রথম বারের মত ইয়াক বা চমরী গরুর মাংস দিয়ে উদরপূর্তি করা হল ,  সুস্বাদু কোন সন্দেহ নেই তবে একটু শুকনো মাংস ,  তার জাতভাই সমতলের গরুদের মত রসালো নয় ।  বরাবরের মতই গঙ্গা বাহাদুরের একমাত্র খাবার ডাল ভাত ! 

হিমালয়ের জনপদগুলোর এক মজার বৈশিষ্ট্য হল এখানে দুই জায়গার মধ্যবর্তী দূরত্ব কোন সময়ই কিলোমিটারে প্রকাশ করা হয় না ,  বরং হয় ঘন্টার মাধ্যমে !  যেমন ঢাকা -  টঙ্গী ,  ২ ঘণ্টা !  কারণ জানতে চাইলে একগাল হেসে একজন জানালো ,  হয়ত কোন গ্রাম মাত্র ৫ কিলোমিটার দূরে কিন্তু চড়াই আর ঘুরপথের জন্য সেখানে যেতে কয়েক ঘণ্টা লেগে যেতে পারে ,  আবার ঢালু পাহাড়ি পথের জন্য সেখান থেকে ফিরতে হয়ত ঘণ্টা খানেকের কম সময় লাগে ।  কাজেই ,  আমাদের সমতলের দূরত্বের একক সেখানে অচল । 

পথে দেখা মিলল এক ঝাক ল্যামাগায়ারের ,  অদ্ভূত এক ভয়াল বুনো সৌন্দর্যের অধিকারী ,  সরাসরি হাড় খাওয়ার ক্ষমতাশালী বিশ্বের একমাত্র পাখি এই দাঁড়িওয়ালা শকুন ।  তার ওড়ার ভঙ্গি কি যে সুষমামণ্ডিত ,  যে কোন অত্যাধুনিক যুদ্ধবিমানকেও তা হার মানাবে !  ওরা মনে হয় উপর থেকে হাড় ফেলে ভাঙ্গার জন্য কোন পাথুরে চাতাল খুজছিল ।  পার্বত্য এলাকার সাত তাড়াতাড়ি নেমে আসা সন্ধ্যার কারণে সে রাতের মত আশ্রয় নিতে হল থুকচে গ্রামের লক্ষী লজে । 

 পা দুটিকে খানিকক্ষণ বিশ্রাম দিয়েই ঘুরতে গেলাম কালীগণ্ডকীর তীরে ,  যদি কোন নতুন পাখি দেখা যায় ,  দর্শন মিলে কোন অদেখা বিস্ময়ের ।  কিছু কাদাখোঁচা ইতস্তত খাবার খুজছে ,  আর প্রাচীন সেই নদী গর্ভে তখন অপার্থিব নির্জনতার রাজত্ব । 


পরদিন সাত সকালে যাত্রা আবার শুরু ,  প্রথম বারের মত পের হলাম শিহরণ জাগানিয়া ঝুলন্ত সেতু গুলো -  দুই পাহাড়ের মাঝে ,  গিরিখাদ আর নদীগুলোর বাঁধা এড়াতে বিভিন্ন সময়ে স্থাপন করা হয়েছে এগুলো । 

 দেখে নির্মল আনন্দ হল ,  কেবল মানুষেরাই নয় ,  এই বিস্ময়কর সেতুগুলো ব্যবহার করে মালামালবহনকারী খচ্চর আর গাধার দলও ! 


 কোন কোন পশুপালক আবার তাদের খচ্চরগুলোকে কোরবানির গরুর মত রঙচঙে সাজে সাজিয়েছে । 

তবে হিমালয়ের অধিকাংশ স্থানেই পণ্য পরিবহনের একমাত্র ব্যবস্থা মানুষ ,  তারা আমাদের চোখ কপালে তুলে দেবার ব্যবস্থা করে প্রত্যেকেই অনায়াসে ৭০ কেজিরমত মালামাল মাথার চারপাশের এক দড়ির সাহায্যে বেঁধে নিয়ে উপরে উঠে যাচ্ছে ! 

সেই সাথে মায়েরা বাচ্চা দোলনাসহ পরিবহন করে একই পদ্ধতিতে । 

পরিবহনের এই সমস্যার কারণে যতই উপরে উঠতে থাকবেন দ্রব্যমূল্যের দাম ততই বাড়তে থাকে ।  এক বোতল কোকাকোলার দাম কাঠমান্ডুতে যেখানে ১০ রূপী তা পাহাড়ে একাধিক বার কিনেছি ১০০ রুপী দিয়ে । 

এর পরপরই ভ্রমণে আমাদের সঙ্গী রূপে আবির্ভাব ঘটল নীলগিরির ,  ৭০০০ মিটার উঁচু এই অনন্যসুন্দর পর্বতের পাশ দিয়েই আমরা হাঁটব বাকি দিনগুলো । 


প্রতিটি গ্রামে ঢোকার পথেই নজরে আসে প্রার্থনার জপযন্ত্র ,  যার ভিতরে লেখা আছে বুদ্ধ দর্শনের মহান বাণী -  ওম মনি পদ্মে হুম ।  সকলেই পুণ্যের আশায় বা নিছক কৌতুহল ভরে জপযন্ত্রগুলো ঘুরিয়ে যাচ্ছে । 

পথে খাবার জন্য থামতে হল কালাপানিতে ,  এর মধ্যে শুরু হয়েছে ইলশে গুড়ি বৃষ্টি ,  থামার কোন লক্ষণ নেই ,  মেঘদূতের দল একের পর এক ভিড় করছে মাথার উপর ,  সেই অবস্থাতেই রেইন কোটের আড়ালে শরীর ঢাকা দিয়ে কয়েক ঘণ্টা পথ চলে ,  নানা পিচ্ছিল চড়াই - উৎরাই পেরিয়ে রাতের আশ্রয় নিলাম ফ্লোরিডা হাউসে ।  দেখা হল রাম শেরপা আর তার ভাই অর্জুনের সাথে ,  রাম এও মধ্যেই চারবার এভারেস্ট জয় করেছেন  ( অক্সিজেন সহ )  ,  অসম্ভব প্রানশক্তির অধিকারী ।  দেখা হল দালাই লামার অন্ধ ভক্ত ফরাসী তরুণ লিওঁর সাথে ,  উচ্ছল স্প্যানিশ তরুণী ড্যানিয়েলার সাথে ,  ইসরায়েলী এক পরিবারও যোগ দিল ডাইনিং টেবিলে আমাদের আড্ডায় ,  সবাই বিশ্বের নানা কোণ থেকে এসেছে হিমালয়ের অমোঘ আকর্ষণে । 
পরের রোদ ঝকঝকে দিনে প্রথমবারের মত দেখা মিলল এক জোড়া সারসের ,  কি অপূর্ব ভঙ্গিমা সেই উড্ডয়নরত যুগলের ।  এক জায়গায় কয়েক বর্গমিটারের এক পাথুরে দেয়ালে দেখলাম অন্তত দশ প্রজাতির গাছ -  কনিফার ,  ঘাস ,  পরগাছা ,  অর্কিড সবই আছে সেখানে ।  ইনাম ভাইয়ের কাছ থেকে জানা গেল অন্যান্য পর্বতমালার সাথে এটাই হিমালয়ের অন্যতম প্রধান পার্থক্য ,  অন্য কোথাও যেখানে ১৫ , ০০০ ফিটের উপরে প্রাণের দেখা মেলা দুষ্কর ,  সেখানে হিমালয়ে ১৭ , ০০০ ফিটের উপরও সবুজের ছড়াছড়ি পাহাড়ের ঢালে ঢালে ! 
পথে এক জায়গায় দেখা গেল আগের রাতে পাথর ধ্বসে ট্রেকিং - এর রাস্তা একেবারে অনুপযোগী করে ফেলেছে ,  খাড়া তীক্ষ সুচালো ফলায় ভর্তি এক খাড়া ঢাল আমাদের সামনে ,  নীচে অতল গভীরতার এক বিকট খাদ মুখব্যাদানকরে আছে ,  এখন কি করা ?  সিদ্ধান্ত হল ,  একজন একজন করে হাতের সাহায্যে দেয়াল ধরে সাবধানে এগোতে হবে ,  পিঠে আবার ১২ থেকে ১৫ কেজির ভারী ব্যাকপ্যাক !  তা যেন কারও শরীরের ভারসাম্য নষ্ট করার জন্য যথেষ্টরও বেশী  !  !  বেশ খানিকটা সময় লাগিয়ে দেহের রক্তপ্রবাহে খানিকটা অ্যাড্রিন্যালিন হরমোন মিশতে দিয়ে অক্ষত অবস্থাতেই সেই রোমাঞ্চকর বিপদসংকুল পথ পাড়ি দিলাম আমরা । 

সেদিনের গন্তব্য তাতোপানি ।  নেপালী ভাষায় তাতোপানির অর্থ গরম পানি ।  এমন নাম হবার কারণ ,  সেখানে আছে এক উষ্ণ প্রসবণ ।  পর্বতের গভীর থেকে উঠে আসা এই প্রাকৃতিক গরম জল অন্যদের ব্যবহারের সুবিধার্থে ছোট অগভীর পুল করে ধরে রাখা হয়েছে ।  জাপানিদের তো দৃঢ় বিশ্বাস এই ধরনের প্রসবণে স্নান যাবতীয় অসুখতো সারাই ,  এমনকি চামড়ায় বয়সের ছাপ পর্যন্ত হারিয়ে যায় !  এতটা সত্য কি না বলতে পারি না ,  কিন্তু আমাদের সারাদিন পথ চলার ক্লান্তি মুছে গিয়েছিল সেই ঈষদুষ্ণ স্নানের পর ।  সেই সাথে পানীয় হিসেবে মিলল কিংবদন্তীর তুষার মানব বা ইয়েতির প্রিয় পানীয় ছাং  !  দুধ থেকে তৈরি করে স্থানীয়রা ।  ইয়েতির কাহিনী সারা বিশ্ব জুড়ে ,  হিমালয়ের কোলে বাচ্চাদের মা ঘুম পাড়ায় ইয়েতির ভয় দেখিয়ে ।  যদিও বিশ্বের সর্বকালের সর্বশ্রেষ্ঠ পর্বতারোহী হিসেবে বিবেচিত রেইনহোল্ড মেসনার প্রায় এক দশক ধরে নানা অনুসন্ধান ও মুল্যবান গবেষণা চালিয়ে জানতে পেরেছেন ইয়েতি আসল তিব্বতের কিংবদন্তী ,  দেশান্তরী শেরপাদের সাথে সাথেই হিমালয়ের এই প্রান্তে চলে আসে সেই গল্প ,  তার মতে অতি বিরল প্রজাতির তিব্বতি ভালুকই আসলে সেই ইয়েতি ,  স্বয়ং দালাই লামাও একমত তার সাথে । 
সে রাতে আকাশ পুরোপুরি মেঘমুক্ত থাকায় তারা পর্যবেক্ষণে বের হলাম ,  উপর পানে দৃষ্টি মেলতেই চোখে মনে হল ধাঁধা দেখছি ,  একি পৃথিবীর আকাশ না অমরাবতীর দৃশ্যপট !  গোটা আকাশ অনন্ত নক্ষত্র বিথীতে পরিপূর্ণ ,  কোথাও এক রত্তি জায়গা ফাঁকা নেই যেখানে কোন ণা কোণ নক্ষত্র উঁকি না দিচ্ছে ।  মনে হল ,  আলো ও বায়ূদূষণ থেকে সম্পূর্ণ মুক্ত হিমালায়ের এই এলাকাগুলোয় আকাশ পর্যবেক্ষণের জন্য সবচেয়ে ভাল ,  ঢাকার চেয়ে অন্তত কয়েকশ গুন নক্ষত্রের মায়াবী উপস্থিতি দেখা দিবে সহজেই । 
পরদিন আমাদের ট্রেকিং - এর শেষ দিন ,  পথের ধুলোয় পা রাঙাতেই দেখা হল স্থানীয় লোকজনের সাথে ,  ভীড় করে সবাই কোথাও যাচ্ছে ।  শিশুদের পরনে নতুন জামা ,  অনেকেই কপালের চন্দনের দোকান ,  মাথার খোপায় ফুলের সমারোহ ,  জানা গেল সেদিন দুর্গা পূজা ,  পূজার আনন্দে ঘর ছাড়া সবাই । 

বিশাল এক পাহাড়ে ঝুলে ঠাকা অংশে অবশেষে দেখা মিলল হিমালয়ের বিখ্যাত মৌচাকের ,  ভয়ংকর পাহাড়ি মৌমাছিরা অনেক উচুতে বিশালাকৃতির মৌচাক গড়েছে ,  সেখানে সঞ্চিত আছে উন্নত মানের দুর্লভ মধু ।  অনেক জায়গাতেই চোখে পড়ল স্থানীয়রা বিভিন্ন পণ্যের পসরা সাজিয়ে বসেছে ,  তাতে তিব্বতি দ্রব্যের প্রাধান্যই বেশী ,  তবে সবচেয়ে বেশী বিকিকিনি চলে হিমালয়ে পাওয়া কোটি কোটি বছরের পুরাতন প্রস্তরীভূত বিভিন্ন সামুদ্রিক জীবের জীবাশ্ম ।  পর্বতের এত উপরে সামুদ্রিক ফসিলের প্রাচুর্য প্রমাণ করে এখানকার আদি সমুদ্রও ছিল নিঃসন্দেহে প্রাণপ্রাচুর্যে ভরা ।  তবে সবকিছুর দামাদামি চলে দস্তুর মত । 
অবশেষে বেণীতে পৌছানোর অল্প আগে এযাত্রা আমাদের ট্রেকিংয়ের সমাপ্তি ,  এখান থেকে জীপে করে বেণী ,  সেখান থেকে পোখরা ।  হিমালয়ে এই কয়দিনের ভ্রমণে আমাদের সংগ্রহে যুক্ত হয়েছে অন্তত তিরিশ প্রজাতির পাখি ,  যা একেবারেই নতুন এবং সেই সাথে কত মনোমুগ্ধকর ,  অবিশ্বাস্য সব স্মৃতি দাগ কেটে গেছে মনের পর্দায় ,  সবকিছু বিনিময়ে কেবল ভক্তি ভরে প্রণতি জানালাম গিরিরাজকে ,  পুনঃদর্শনের প্রতিশ্রুতি নিয়ে ।   -  -  -  তারেক অণু






ক্যারিবীয় সাগরতলে




সমগ্র পৃথিবী আজ নীল রঙে রাঙানো !  গাঢ় ,  ফিকে ,  ভেজা ভেজা কত ধরনের নীল দখল করে আছে দৃষ্টিসীমার শেষ প্রান্ত পর্যন্ত ।  মাঝে মাঝেই ভ্রম হচ্ছে সামনের দিগন্তবিস্তৃত সমুদ্রখানা আসলে স্ফটিকস্বচ্ছ এক আয়নার তেপান্তর ,  তাতে প্রতিবিম্ব ফেলে দ্বিতীয় নীলাকাশ তৈরি করেছে ক্যারিবীয় অঞ্চলের মেঘমুক্ত ঝকঝকে আকাশ ।  এই স্বর্গনীলেও যারা সন্তুষ্ট নয় ,  তাদের ক্ষুদে এক দল চলেছে নৌকায় চেপে অথৈ নীল সাগর জলে অবগাহন করতে ।  স্থান কিউবার উপকূলবর্তী শহর ত্রিনিদাদের প্লায়া অ্যাংকন সৈকত । 

খানিক আগেই জীবনে প্রথমবারের মত প্রবাল সাগরে ডুব দেবার জন্য প্রয়োজনীয় গাইডলাইন আর সরঞ্জাম নিয়ে বহুজাতিক এক দলের সদস্য হয়ে চলেছি গহন সমুদ্রে ।  তার আগে বেশ ক , বছরের সঙ্গী চশমা নামক অতি আবশ্যকীয় অত্যাচারটিকে স্থানীয়দের জিম্মায় রেখে ,  চুলগুলো লোনা জলে আচ্ছাসে ভিজিয়ে খুলির সাথে লেপ্টে নিয়ে ,  মারো জোয়ান হেঁইয়ো বলে এই সুদৃশ্য পলকা নৌকা ভাসিয়েছি সমুদ্রে । 



 ঘন নীল চিরে বেশ কিছুক্ষন এগোনোর পরে প্রবাল প্রাচীরের চিহ্ন  ( জেলেদের রেখে যাওয়া মার্কার )  দেখার পরপরই নোঙর ফেলা হল ,  গাইড সিনর হুয়ান বারংবার জানিয়ে দিল এই সাগরে কি করে ডুব দিয়ে প্রবালের কোনরকম ক্ষতি না করে কেবল এর সৌন্দর্য উপভোগ করা যাবে ।  আর এই যাত্রা ডুব খুব গভীরে দেওয়া যাবে না ,  কেবলমাত্র স্নরকেলিং করা যাবে ,  অর্থাৎ চোখে ডুবুরীর গগলস লাগিয়ে জলে উপুড় হয়ে ভাসতে ভাসতে নিচের দিকে তাকিয়ে সেই আলাদা জগৎকে দেখতে হবে এই উথালপাথাল ঢেউয়ের মাঝে ।  সেই সাথে পইপই করে বলে দিয়েছিলেন প্রবাল অতি ধারালো ,  কোন মতেই যেন আমরা তার সাথে ঘষা না লাগায় ,  আর তার অনুমতি ছাড়া যেন কোন কিছুই স্পর্শ না করি ।  মনে মনে ভাবছিলাম ,  এই পানির উপর দিয়ে তাকিয়ে কিই বা আর দেখতে পাব ,  তার জন্য এত আয়োজন !  কি কুক্ষণে যে কৈশোরে তিন গোয়েন্দার অথৈ সাগর পড়েছিলাম ,  তখন থেকেই মুখিয়ে আছি প্রবাল সাগরে একবারের জন্য হলেও ডুব দেবার জন্য ।  সেই টানেই তো বঙ্গসন্তান আজ কোথাকার কোন হাঙর অধ্যুষিত সাগরে ! 

জলে ঝপাস করে নামার পরে খানিকটা সুস্থির হয়ে নিঃশ্বাস নেবার পাইপটা দাঁতে কামড়ে যেই সাগর পৃষ্ঠে চোখ রেখে নিচের দিকে তাকিয়েছি — কেবল একটা শব্দই মাথায় এল -  জাদু !  এ ভোজবাজীর জাদু ছাড়া আর কিছুই না ,  দেখছিলাম বিক্ষুদ্ধ সমুদ্র ,  তরঙ্গের পর তরঙ্গ আর মুহূর্তের ব্যবধানে দেখলাম যেন পরীর রাজ্য ,  বহুবর্ণ প্রবাল সম্ভার ,  তাতে রঙধনুর সাত রঙের আবীর যথেচ্ছ শরীরে মাখা মাছের ঝাক !  মনে হল স্বপ্নের ঘোরে আছি ,  এ জিনিসতো এতদিন দেখেছি কেবল টেলিভিশনের পর্দায় ,  অদম্য খুশীতে চিৎকার করে উঠেছিলাম হয়ত ,  মুখ থেকে পাইপ সরে যাওয়ায় পাকস্থলীতে কয়েক পোয়া জল যাবার পরে মনে পড়ল সাগরের জল ভয়াবহ নোনা ! 
 উপরে ভেসে আবার পাইপ পরিষ্কার করে নিয়ে খানিকক্ষণ ধীরে সুস্থে স্নরকেলিং করে আবার ডুব দিলাম অল্পক্ষনের জন্য ,  কি আশ্চর্য চোখের গগলসখানায়  ১০ -  ২০ মিটার গভীরের বস্তু অনায়াসে দেখা যাচ্ছে কোনরকম প্রতিবন্ধকতা ছাড়াই ,  মনে হচ্ছে কোন ডকুমেন্টরীর সেটে চলে এসেছি ভুল করে ।  কত ধরনের মাছ ,  কত অপূর্ব প্রবাল ,  আর কতো নাম না জানা জীব । 

 এর মাঝে উৎপাত করে চলল মেডুসা নামের এক জেলিফিশ ,  যদিও সিনর হুয়ান বলেই দিয়েছিলেন আকারে খুব বড় না হলে মেডুসাকে পাত্তা দেবার কিছু নেই ,  আর বৃহদাকৃতির হলে স্রেফ এড়িয়ে যেতে হবে ।   সেই সাথে খুব করে সাবধান করে দিয়েছিলেন সমুদ্রের সজারু খ্যাত সী আর্চিন নামের বিদঘুটে প্রাণীটির ব্যপারে ,  সমুদ্রের তলদেশে দেখলাম এরা হাজারে হাজারে জাকিয়ে বসে আছে ,  তাতে কোন সমস্যা নেই ,  কিন্তু গুটিকয়েক আবার আস্তানা গেড়েছে প্রবালের নানা গর্তে ,  তাই প্রবাল প্রাচীরের উপর দিয়ে যেতে যেন কোনভাবেই তাদের শরীরে পা না পড়ে !  পড়লেই চিত্তির ,  সজারুর কাঁটার মত মানবদেহের গভীরে তা ঢুকে যাবে নিমিষে ! 
সেই স্বপ্নরাজ্যে ঘোরের মধ্যে আমাদের কেটে গেল ঘণ্টা দেড়েক চোখের নিমিষে ,  গাইডের সাথে সাথে প্রবাল উপত্যকায় নামলাম সবাই ,  দুপাশে কেবল প্রবাল স্তূপ ,  বিশ্বের যাবতীয় হীরা - চুনি - পান্নার চেয়ে অনেক অনেক মোহনীয় ,  কিন্তু ওপর পাশে দেখার উপায় নেই ।  থেকে থেকেই দেখা হল  বিশালাকৃতির মাছের ঝাঁকের সাথে ,  কিছু কিছু জীব তাদের খোঁড়ল থেকে কেবল অস্তিত্ব জানান দিয়েই যেন সন্তুষ্ট করল আমাদের ।  নৌকায় ফেরার সংকেত পেয়ে রীতিমত বিরক্ত হয়েই পা চালালাম  (  মানে পায়ে লাগানো ফিন )  , 

 কিন্তু মন তখন এমন অপূর্ব অনন্য অসাধারণ জগৎকে এত কাছ থেকে দেখার আনন্দে মাতোয়ারা ,  খুশীতে ২৮ খানা দাঁতের  ( ৩২টাই ছিল ,  ৪ টা আক্কেল দাঁত ফেলে দেওয়ায় ২৮ টাই থাকার কথা ,  যদিও চরম উদাস দা ইদানিং মনে করছেন সেই সংখ্যা ৪২ হতে পারে )  সবটাই বেরিয়ে পড়েছে । 

 নৌকায় তীরে ফেরার পথে হেঁড়ে গলায় মনের সুখে গান ধরলাম -  ও রে নীল দরিয়া -  য়া  – য়া । 


 সেই সাথে সাথে তখনই প্রতিজ্ঞা করে ফেললাম কিউবা থাকা অবস্থায় একেবারে সমুদ্রের গভীরে একবার হলেও ডুব দিতে হবে ,  এভাবে উপরে ভেসে ভেসে স্নরকেলিং না ,  অক্সিজেনের সিলিন্ডার নিয়ে প্রবাল সাগরের তলদেশে যেয়ে উপভোগ করতে হবে সেই অন্য পৃথিবীর রূপ ,  রস ,  গন্ধ । 
কিউবার নানা জনপদ ভ্রমণের ফাঁকে ফাঁকে সুযোগ পাওয়া মাত্রই সাগরে ঝাপ দিয়ে মিতালি যেমন আরো গাঢ় হয়েছে তেমন প্রতিবারই অভিভূত হয়েছি স্নরকেলিং করে ।  কিন্তু সাগরের সেই বহুবর্না তলদেশ ডাকতে থাকে এক সম্মোহনী ভাষায় ,  সেখানে না গেলে যেন মোক্ষ লাভ হবে না এই ক্ষুদ্র নশ্বর জীবনের ।  বিশ্বের ২য় বৃহত্তম প্রবাল প্রাচীরটা এই ক্যারিবীয় দ্বীপেই অবস্থিত  (  বৃহত্তমটা গ্রেট ব্যারিয়ার রীফ )  ,  মনের কোণে আশা ছিল সেখানেই এই অসামান্য অভিজ্ঞতা সঞ্চয় করার ,  কিন্তু তার বদলে এই অন্য বিশ্বের সাথে আমাদের পরিচয় ঘটল প্লায়া হিরণ নামের এক শহরের কাছে  (  অনেক শতাব্দী আগের এক ত্রাস সৃষ্টিকারী ফরাসী জলদস্যু ছিল এই হিরণ )  ইতিহাস বিখ্যাত বে অফ পিগস - এ । 

  ( সেই বে অফ পিগস যেখান দিয়ে কেনেডির শাসনামলে ফিদেল কাস্ত্রোর নবগঠিত সরকারের বিরুদ্ধে নির্লজ্জ ,  একতরফা ,  সশস্ত্র আক্রমণ চালায় মার্কিন যুক্তরাষ্ট্র ।  এবং সারা বিশ্বকে অবাক করে দিয়ে কিউবার দ্রোহের মন্ত্রে  উজ্জীবিত সৈন্যদের কাছে  পরাজয় ঘটে সি আই এ পরিচালিত মার্কিন বাহিনীর )  । 
তবে জলের গভীরে এই যাত্রা বড়ই বন্ধুর ,  অধিকাংশ দেশেই ৩ থেকে ৪ দিন স্রেফ ট্রেনিং - এ কাটে ,  প্রথমে সুইমিং পুলে সিলিন্ডার নিয়ে কসরত ,  এর পরে হ্রদে ,  পর্যায়ক্রমে অগভীর সাগরে তারপর গভীর সমুদ্রে ,  কিন্তু হাতে সময় বড় কম বিধায় মাত্র ১ দিনের ডুবুরী হবার চেষ্টা চালালাম ।  হয়ত সে কারনেই গাইড হিসেবে পাওয়া গেল সিনর হুলিও সানচেজ রুইজ কে ,  যিনি কিউবার অন্যতম সেরা স্কুবা ডাইভার ,  আবার একই সাথে পুরস্কারজয়ী জলের নিচের আলোকচিত্রগ্রাহক ।  সেই সাথে ডুবুরী হিসেবে সঙ্গে থাকল ফিনল্যান্ডের তরুণী সারা এসকেলিনেন ।  

নির্দিষ্ট দিনে সকালে বেশ খানিকক্ষণ হাতে কলমে সব শিক্ষা দিলেন সিনর হুলিও ,  সেই সাথে পই পই করে বলে দিলেন জলের নিচে যে কোন জিনিস প্রায় ২৫  %  বড় দেখায় আর প্রায় ৩০  %  কাছে দেখায় ,  কাজেই কোন বড় জীবকে কাছাকাছি দেখলে এত ঘাবড়ানোর কিছু নেই ,  কারণ তার আসল আকৃতি এবং অবস্থানের দূরত্ব আসলেই অন্য রকমের ।  সেই সাথে জলের নিচে নিঃশ্বাস নেওয়া ও ছাড়া ,  মুখে পানি ঢুকে গেলে কি করনীয় ,  বিপদে পড়লে কি করতে হবে এমন হাজারো টুকিটাকি জিনিস জানতে হল সেই অল্প সময়েই । 
এখন একটা অন্য প্রসঙ্গ বলি সংগত কারণেই ,  এখন পর্যন্ত মানুষের যতগুলো ভয়ের কারণে জানা গেছে তার সবগুলোই কোন না কোন ভাবে বংশানুক্রমে জিনবাহিত হয়ে ছড়িয়ে গেছে মানববিশ্বে ,  এই ভয়গুলোর কারণ প্রোথিত আছে অনেক অনেক গভীরে ,  অধিকাংশ ক্ষেত্রেই যখন আমাদের পূর্বপুরুষরা আফ্রিকার সাভান্নাচারী ছিলেন ।  যেমন পড়ে যাবার ভয় ,  আঁধারকে ভয় ইত্যাদি ।   তেমন খুব প্রচলিত একটা ভীতি জলের ভীতি ,  অর্থাৎ জলের পৃষ্ঠের নিচের কোন কল্পিত অজানা কোন কিছুর ভয় ।  মায়ের কাছ থেকে আমরা দুই ভাই বেশ ভাল ভাবেই পেয়েছি সেটা ,  যদিও আমারটা ঠিক ভীতি নয় কারণ পানিতে থাকতে বেশ ভালবাসি বলতেই হবে ।  কিন্তু শৈশব জুড়ে যে জিনিসটা আমার স্বপ্নে মননে ছিল তা হল লক নেসের দানব !  এই নিয়েই অজস্র বই ,  তথ্যচিত্র ,  ম্যাগাজিন ,  সাক্ষাৎকার কিছুই বাদ দিই না এখনো ,  জানি মানুষের কল্পনা আর মিথ্যা আছে এটা সহ অনেক ঘটনার পিছনে ,  তারপরও জলদানব সম্পর্কিত বই পেলে এখনো নাওয়া - খাওয়া বাদ দিয়ে সেই নিয়েই মেতে থাকি ।  কাজেই ,  আমি বা আমার মত মানুষেরা যে পানির নিচে এই কোন প্রাণীর অস্তিত্ব নিয়ে চিন্তায় থাকব তা বলাই বাহুল্য (  অবশ্য অনেকের কাছেই শুনেছি তারা ভয় করেন কুমিরের ,  বড় মাছের ,    অজানা সরীসৃপের )  ।  

সিনর হুলিওকে এই কথা জানাতেই তিনি বললেন দেখ পানির নিচের জগৎ একেবারেই আলাদা ,  যেহেতু তোমার প্রথমবার কাজেই উৎকণ্ঠা থাকবেই !  তোমার কাজ হবে এইসব চিন্তা যতদূর সম্ভব কম করে চারপাশের মাছ ,  প্রবালের শোভা উপভোগ করা ।  আর আজ কোন ভাবেই ১০ মিটারের বেশী গভীরে যাব না ,  এখানে হাঙরও বিরল ,  আশংকার কিছুই নেই ।  যদিও তার গড়গড়ে স্প্যানিশ বোঝার ক্ষমতা এখনো হয় নি ,  কিন্তু সারার সাহায্য নিয়ে মহা গুরুত্বপূর্ণ বিষয়গুলো জেনে নেওয়া গেল । 
প্রায় মধ্য দুপুরে আমাদের যাত্রা শুরু হল অন্যগ্রহের পানে !  জলের নিচে যে আসলেই আমাদের চেনা - জানা বিশ্ব থেকে এতটাই আলাদা যে একই গ্রহের অংশ বলে মনে হয় না ,  বরং নিজেদের অন্য কোন পৃথিবীতে অনাহুত আগন্তক বলে মনে হতে থাকে সর্বদাই ।   প্রথমেই আমাদের আস্তে আস্তে এক মিটার এক মিটার করে জলের বিপুল চাপের সাথে খাপ খাইয়ে নিয়ে এগোতে হল ,  বিশেষ করে খানিক পরপরই নাকে চাপে দিয়ে দুই কান দিয়ে বাতাস বাহির করে দুই কানের চাপ ঠিক রাখতে হচ্ছিল ,  এর অন্যথা ঘটলেই মহাবিপদ ,  খানিকপরেই শুরু হবে অসম্ভব কান ব্যথা ,  তখন তীরে ফেরা ছাড়া গতি থাকবে না ! 

এর মাঝেই সাগরতলে ছড়িয়ে গেছে আমাদের আগমন বার্তা ,  রঙের মিছিল করে কত শত ধরনের মাছেরা যে আমাদের দেখতে এল !  কিছু কিছু রঙ তো মনে হল একেবারে কাঁচা গুলে দেওয়া ।  এর ফাঁকে তাদের জন্য আনা খাবার খাওয়াতে থাকলাম ,  সিনর হুলিও ফ্রেমবন্দী করতে থাকলেন সেই অসহ্য সুখের চকচকে মুহূর্তগুলোকে ।  

আসলে ,  আশেপাশের সবার অস্তিত্বই ভুলে গিয়েছিলাম বহুবর্ণা মাছেদের জলকেলীর সঙ্গী হিসেবে পেয়ে ,  এর মাঝে ডানপাশে বিশাল চলমান কিছুর অস্তিত্ব টের পেয়ে ভীষণ চমকে ঝট করে ঘুরে যেতেই দেখি আমাদের গাইড এর মাঝে ভিডিওর কাজও সেরে ফেলেছেন !  

ক্রমশ আরও গভীরে চলেছি আমরা তিনজন ,  জলের চাপ বাড়ছে ক্রমশ ,  কানের ব্যথা টের পাচ্ছি থেকে থেকেই ,  সেই সাথে নজরে আসছে ভিন্ন ভিন্ন প্রবাল ,  সেখানে আশ্রয় নেওয়া ভিন্ন ভিন্ন প্রজাতির মাছ ।  

গভীরতা বাড়ার সাথে সাথে জীববৈচিত্রের জগতে আমদানি ঘটেছে নতুন নতুন বাসিন্দার ।  অপূর্ব সুন্দর সী স্ল্যাগের সাথে দেখা হল ,  আলগোছে যেন উড়ে চলেছে সমুদ্রপৃষ্ঠের উপর দিয়ে ।  বিস্ময় ভরা চোখে দেখলাম ক্ষুদে লাল সী আর্চিনদের ,  শতদল মেলা পদ্মের মত কাঁটা উচিয়ে বসে আছে ।   প্রবালখণ্ডে বাস করা অজানা জীবগুলোকে ,  যাদের গোটা দুইকে গাইডের অনুমতিক্রমে স্পর্শ করা মাত্রই যেন উধাও হয়ে গেল চোখের নিমিষে প্রবাল পাথরের মাঝেই ! 


 এমনি টুকরো টুকরো স্মৃতির মণিমাণিক্যে ভরে উঠতে থাকল আমাদের রত্নভাণ্ডার ।  কি বিপুল ঐশ্বর্য এক জগতে !  আমাদের গ্রহের ৭০ ভাগই যেহেতু জলের নিচে ,  ক্রমবর্ধমান জনসংখ্যার চাপে কি আমরা কোন একদিন চিরস্থায়ী ভাবে বসবাস করতে আসবে এই পরীর রাজ্যে ! 
মনের আনন্দে নেমেই চলেছি এই খাড়ির মাঝে এই সময় উপরের দিকে চোখের দৃষ্টি গেল ,  গাইড বলেই দিয়েছিলেন উপরের দিকে পারতপক্ষে না তাকাতে ,  কেন এইবার বুঝলাম -  মাথার উপরে প্রায় ৭ মিটার জলের স্তর ,  উপরে সূর্যের রাজত্বের প্রান্তসীমা বোঝা যাচ্ছে ,  এমতবস্থায় নবীন ডুবুরীরা ভয় পেয়ে বসতেই পারে -  যদি এখন কিছু হয় কি করে যাবে এতটা পথ !  বাতাস শেষ হয়ে তীরে পৌঁছাতে পারব কি !   যাই হোক ,  ভালই ভালই সে যাত্রা সামলে এক বিশাল প্রবাল প্রাচীর টপকে যেতেই এক অদ্ভুত আবিস্কার করলাম !  আমি একা !  আমার সঙ্গীরা সাথে নেই ,  তার কি ২ মিটার দূরে প্রবাল প্রাচীরের অন্য পাশে নাকি দুই হাজার মাইল দূরে মহাসাগরের অন্যপ্রান্তে তা জানার কোন উপায় নেই ,  অ্যাড্রিনালিনের  বন্যা ছুটছে শিরাউপশিরা বেয়ে ,  হৃৎপিণ্ড শব্দ করে চলেছে মস্কোর জার ঘণ্টার মত ।  এর মাঝেও মনে হল অজানা অনেক পথেই তো আমাদের একাই এগোতে হয় জীবনে ,  নতুন কিছুকে আবিস্কারের নেশায় ,  থেকেই দেখি না কিছুক্ষন এক এই ভিন্ন গ্রহে আর সবকিছুকে ভুলে ,  এই অপরূপ বিশ্বে মেতে থেকে । 
 খানিক পরেই  (  হতে পারে সেটা ১০ সেকেন্ড বা কয়েক মিনিট  )  সারার দেখা মিলল ,  সংকেতে জানলাম আজকের সময় শেষ ,  ফিরে যেতে হবে ডাঙ্গায় ,  আমাদের প্রত্যহ জীবনে ।  কিন্তু সাথেই চলল এই অজানা অদেখা রাজ্যের প্রতি তীব্র বিস্ময় আর ফিরবার প্রবল আকাঙ্খা । 

 ( বন্ধুরা এই পৌনে তিন মিনিটের ভিডিওটি আমাদের অজান্তেই করেছিলেন সিনর হুলিও ,  ভিডিওটি না দেখলে কিন্তু লেখার রস পুরোটা উপভোগ্য হবে না ,   সেই সাথে এই লেখায় জলের নিচের ছবিগুলো তার তোলা ,  সিনরের প্রতি আমার কৃতজ্ঞতার শেষ নেই ,  আর এই লেখাটি বন্ধু কাম বন্ধুর ছোট ভাই রিজোয়ান রিয়েলের জন্য ) 
http :  /  / youtu . be / jW4PYu8aJH0






তুষারমানব ইয়েতির সন্ধানে বিশ্বের সেরা পর্বতারোহী  



রেইনহোল্ড মেসনার ।  কে তিনি ,  কি করেছেন ?  
রেইনহোল্ড মেসনার কি করেছেন বলার চেয়ে বলা সহজ কি করেন নি  !  ন্যাশনাল জিওগ্রাফিক পত্রিকার মতে বিশ্বের সর্বকালের সর্বশ্রেষ্ঠ পর্বতারোহী তিনি ,  বারংবার অসম্ভব শব্দটাকে বৃদ্ধাঙ্গুলি দেখিয়ে লিখে চলেছেন মানুষের পক্ষে নব নব ইতিহাস । 

 চিকিৎসাবিদ্যার যাবতীয়  ধারণাকে কাঁচকলা দেখিয়ে বিনা অক্সিজেনে প্রথমবারের মত বন্ধুর সাথে এভারেস্ট জয় করলেন ।  এরপরে মনে হল যথেষ্ট হয় নি ,  আরও একবার এভারেস্ট জয় করবেন অক্সিজেন ছাড়া এবং একা !   করলেনও !  

একে একে বিশ্বে ৮০০০ মিটার উচ্চতার যে ১৪টি পর্বতশৃঙ্গ আছে সবগুলোই জয় করলেন প্রথম মানুষ হিসেবে ।  এর মাঝে বিশ্বের নানা প্রান্তে ছড়িয়ে থাকা পর্বত জয় তো আছেই ।  তারপরে গেলেন উত্তর মেরু আর দক্ষিণ মেরু জয়ে ।  শেষে ৫০ বছর বয়েসে গোবি আর টাকলামাকান মরুভূমি পাড়ি দিলেন উটের কাফেলা নিয়ে ।  

মোদ্দা কথা ,  মেসনার পৃথিবীর সবচেয়ে বিখ্যাত মানুষদের একজন ,  তার লেখা বই মিলিয়ন মিলিয়ন কপি বিক্রি হয় ,  প্রায়ই পর্বতারোহণের উপর লেকচার দেন বিভিন্ন দেশে ,  তার কোন অভিযানেই স্পন্সরের অভাব হয় না কখনই ,  সত্তরে পৌঁছে এখন মেতে আছেন তার নানা অর্জন নিয়ে বেশ কটি বিশাল জাদুঘর গড়ার কাজে ।  

সেই সাথে বলে রাখি ইতালি  –  অস্ট্রিয়ার সীমান্তে তিরলে জন্ম নেওয়া জার্মানভাষী এই ইতালিয়ান নাগরিক সাংঘাতিক একরোখা মানুষ ,  অতি দুর্বিনীত এবং স্পষ্টবাদী ।  জীবনে কোন পর্বতে ইতালির পতাকা নিয়ে যান নি ,  এই ব্যাপারে প্রশ্ন করলে বলেন -  আমার পতাকা আমার রুমাল !  সেই সাথে এও বলেন মাউন্ট এভারেস্টে আরোহণের পর যদি কেউ বলেন ,  তার জীবনের সেরা মুহূর্ত এটি ,  সে নিঃসন্দেহে মিথ্যা বলছে !  কারণ এভারেস্টের চুড়ো একটি বিদঘুটে জায়গা !  
এই মেসনারই কয়েক দশক আগে সারা বিশ্বকে চমকে দিলেন তিনি তুষার মানব ইয়েতি দেখেছেন এই বলে !  শুরু হয়ে গেল গুঞ্জন ,  তর্ক ,  যুক্তি -  পাল্টা যুক্তির খেলা !  হিমালয়ের অধিবাসীরা অনেকেই এই তুষার মানবের অস্তিত্বে বিশ্বাস করলেও আজ পর্যন্ত এর অস্তিত্বের পক্ষে কোন অকাট্য প্রমাণ দেখাতে সক্ষম হয় নি ।  
মেসনার মুখে কুলুপ এঁটে একজন যথার্থ গবেষকের মত কাজে লেগে পড়লেন ,  এবং দীর্ঘ দুই দশকের নিবিড় অনুসন্ধান চালানোর পরে সমস্ত ফলাফল  MY QUEST FOR YETI  বইতে লিপিবদ্ধ করেন ।     এখানে সেই বইটির চুম্বক অংশ তুলে ধরার চেষ্টা করছি ,  ইয়েতি নিয়ে নিজের পড়া অন্যান্য খবরের সাথে ।   
প্রথমবারের মত হিমালয়ে গিয়েছিলাম অন্নপূর্ণা সার্কিটের একটা অংশ  ট্রেকিং করতে ,  সেবার এক গ্রামে রাতে খাবার সময় রেস্তোরাঁর পরিচারক জানালেন তাদের পানীয়ের তালিকায় আছে দুধ থেকে তৈরি বিখ্যাত পানীয় ছাং  !  আরে ,  এই ছাংই না উল্লেখ করা ছিল তিব্বতে টিনটিনে ,  বিখ্যাত ইয়েতির প্রিয় পানীয় হিসেবে !  সেই সুযোগ আর ছাড়ি কেন ?  পান করা হল দুই গ্লাস ঘন সাদা বর্ণের ছাং ,  তবে এই পানীয়ের জন্য পাহাড়ের কন্দর ছেড়ে ইয়েতি কেন লোকালয়ে হামলা চালাবে তা বোধগম্য হল না । 
 সেই সাথে আছেন বাস্তববাদী ইনাম আল হক ,  তিনি নির্মম প্রশ্নবাণ ছুড়ে দিলেন ইয়েতির অস্তিত্বকে প্রায় বাতিল করে দিয়ে ,  ১ম প্রশ্ন -  ইয়েতিরা ধরে নিলাম লাজুক এবং নির্জনতাপ্রিয় ,  আমাদের সামনে সহজে আসে না ,  কিন্তু তারা নিশ্চয়ই মারা যায় !  হিমালয়ের সবখানেই তন্ন তন্ন করে খুঁজেও তাদের একটি কংকাল ,  এক টুকরো হাড় বা চামড়া আজ পর্যন্ত পাওয়া গেল না কেন !  ২য় প্রশ্ন ,  আমরা যদি ধরেও নি ইয়েতি এপ জাতীয় উন্নত মস্তিস্কের প্রাণী ,  তাহলে বুদ্ধিমান প্রাণীর মতই সে পরস্পরের সাথে যোগাযোগ রক্ষে করবে ,  বংশবিস্তারের চেষ্টা করবে ।  হিমালয়ের মত বিশাল দুর্গম এলাকায় এত লক্ষ বছর ধরে বংশ বিস্তার করে টিকে থাকতে তাদের নিশ্চয়ই একটা ভাল জনসংখ্যার অধিকারী হতে হবে ,  এমনতো না যে কেবল মাত্র ৫ টি ইয়েতি থাকতে পারে ,  সেই সংখ্যাটা হতে হবে কমপক্ষে দুই হাজার !  কোথায় তারা ? 
এই সময়ের পাশের টেবিলে উপস্থিত এক এভারেস্ট জয়ী শেরপা জানালেন তিনি একাধিকবার ইয়েতির পায়ের ছাপ দেখেছেন ,  সেই সাথে আবছা ছায়ার মত ইয়েতিও দেখেছেন !  অবশ্য তার বর্ণনা বেশী গোঁজামিল দেওয়া ছিল ,  শুনেই ইনাম ভাই তার বিখ্যাত প্রাণখোলা  হাসি দিয়ে বললেন ,  বাংলাদেশের যে কোন গ্রামে যান ,  কিছু মানুষ পাবেনই যারা ভূত দেখেছে ,  নিদেন পক্ষে জ্বিন   !  সুন্দর বর্ণনা দিবে তাদের ,  তাতেই কি  জ্বিন  - ভূত সত্যি হয়ে গেল !  নেপালেও তাই ,  শেরপারা প্রায় সবাই বলবে ,  রাতের আঁধারে দেখেছে চলমান বিশাল অবয়ব ,  শুনেছে বিকট চিৎকার ।  কিন্তু প্রমাণ করার মত উপাত্ত দিতে পারে না কিছুই ।  
কাকতালীয় ভাবে তার পরের দিনই ট্রেকিং শুরুর আগে এক অদ্ভুত দর্শন জীর্ণ পুরনো বইয়ের দোকানে মেসনারের বইটি চোখে পড়ল ,  উনার লেখা বই আগেও পড়েছি  ,  বিশেষ করে প্রথম মানুষ হিসেবে একাকী অক্সিজেন ছাড়া এভারেস্ট জয়ের ঘটনা নিয়ে লেখা The Crystal Horizon   মুগ্ধ করে রেখেছিল অনেক দিন ,  কিন্তু এই বিশেষ বইটি আগে হাতের নাগালে আসে নি ,  তাই গুপ্তধন পাবার পরপরই চোখ ঝলছে উঠেছিল নিশ্চয়ই লোভ আর আত্মতৃপ্তিতে ,  সুযোগসন্ধানী দোকানী দামাদামির বিন্দুমাত্র সুযোগ না দিয়ে তার চাহিদামত দাম নিয়ে নিল  (  অবশ্য নেপালে বইয়ের দামাদামি করে সুবিধের হয় না কখনোই ,  এত বেশী পর্যটক আর চাহিদা ,  যে দোকানিরা জানে বিক্রি হবেই হয় আজ না হয় কাল  )  ।  চারপাশের আকাশ ছোঁয়া অন্নপূর্ণার আর ধবলগিরির আশ্রয়ে পড়া শুরু করলাম ইয়েতির খোঁজে সর্বশ্রেষ্ঠ পর্বতারোহীর একক অভিযানের গল্প ।  
বইয়ের শুরুতেই মেসনার বলেছেন ,  একাকী অভিযান চালাবার সময় এক রাতে পরিত্যক্ত এক গ্রামের চালাঘরে আশ্রয় নিতে বাধ্য হন তিনি ,  সেই রাতেই চাক্ষুষ করেন সেই অদ্ভুত প্রাণীটি ,  যা দুই পায়ে বেশ খানিকদূর হাঁটতে সক্ষম ।  যা তার চেনা জানা সমস্ত প্রাণীর চেয়ে আলাদা ,  এই কি তাহলে কিংবদন্তীর সেই তুষারমানব !  

এই প্রসঙ্গে একটি ছোট কথা ,  ঘটনাটি ১৯৮৬ সালের ,  তার ঢের আগে থেকেই মেসনার নিজেই একজন কিংবদন্তী ,  কাজেই ইয়েতির মত একটি বিতর্কিত বিষয় নিয়ে সাক্ষী হতে চেয়ে তিনি নাম - যশ - অর্থ কামাতে চেয়েছেন এমন ধারণা নেহাতই বাতুলতা মাত্র ।  বরঞ্চ এই কথা জনসমক্ষে বলার পর থেকেই যথেষ্ট সমালোচনার শিকার হয়েছেন তিনি ,  অনেকে এমনও বলেছে পাহাড়ের সেই উচ্চতায় গাঁজা খেয়ে মেসনার  চোখে ভুল দেখেছিলেন ,  অনেক উচ্চতায় অক্সিজেনের অভাবের প্রভাবে মানুষ মস্তিস্কের নিয়ন্ত্রনের অভাবে ভুল দেখে ,  অনেক অবাস্তব জিনিসের সাক্ষী হয় সত্য ,  কিন্তু রেইনহোল্ড মেসনার না ,  যিনি প্রায় বলে কয়ে সমস্ত শীর্ষস্থানীয় পর্বত বিনা অক্সিজেনে জয় করেছেন তিনি আর যাই হোক এই সমস্যায় অন্তত তরুণ কালে ভুগবেন না ।     এই প্রসঙ্গে মেসনার নিজেও বলেছেন তিক্ত অভিজ্ঞতার কথা ,  তিরলে তার প্রতিবেশী মুখের উপর বলেছিলে -  তুমি আর তোমার ইয়েতি গোল্লায় যাক !  
আসলে ইয়েতি ,  বিগ ফুট ,  মৎসকন্যা ,  লক নেসের নেসি ,  ইউ এফ ও ইত্যাদি নিয়ে অবিশ্বাসের মূল সমস্যা কিন্তু শুরু হয় কিছু মানুষের জন্যই ,  যারা কেবল অর্থ আর খবরের কাগজের শিরোনাম হবার জন্য অবলীলায় মিথ্যা বলে ।  এই গত বছরও রাশিয়ার প্রত্যন্ত অঞ্চলে দুটি ইয়েতি ধরা পড়েছে বলে সরগোল শুরু হয়ে যায় ,  পরে জানা গেল সেই গ্রামটিকে পর্যটকদের কাছে আকর্ষণীয় করার জন্য গুজব ছড়ানো হয়েছে !  
এই সমস্ত অভিজ্ঞতাই তাকে আরো জেদি ,  একগুয়ে করে তোলে ,  বেরিয়ে পড়েন তিনি ইয়েতির রহস্য উদঘাটনের জন্য ।  একজন খাঁটি গবেষকের মত তিনি সমস্যার কেন্দ্রবিন্দুতে পৌঁছানোর চেষ্টা করেন সমস্ত বাঁধা এড়িয়ে ।  
এবং মাঠে নেমেই মেসনার আবিস্কার করে বসেন এক চমকপ্রদ তথ্য ,  ইয়েতির কাহিনী সবচেয়ে বেশী নেপালে শোনা গেলেও এটি আসলে নেপালের স্থানীয় কিংবদন্তী নয় !  এটি তিব্বতের অবারিত মালভূমি আর বন্ধুর পর্বতে বসবাসকারী কিছু গোত্রের লোককথার চরিত্র ,  তারা যখন নানা গিরিখাদ পার হয়ে অনেক অনেক আগে হিমালয় ডিঙ্গিয়ে নেপালে এসে বসতি স্থাপন করে ,  তাদের সাথে সাথে আসে সেই লোকগাঁথা ,  সংস্কৃতি ,  ইয়েতির গা ছমছমে গল্প ।  

 সেই সাথে মেসনার আলোকপাত করেন ইয়েতি নিয়ে মিথ্যাচারের উপরে ,  বিশেষ করে তার পায়ের ছাপ নিয়ে -  তুষারের উপর সামান্য ব্যতিক্রম বড় পায়ের ছাপ পেলেই তা নিয়ে বাড়াবাড়ি রকমের উত্তেজনা শুরু হয়ে যায়  ,  অথচ তলিয়ে দেখলেই বোঝা যায় এটি তুষারচিতা ,  পাহাড়ি ভাল্লুক বা অন্য কোন প্রাণী পায়ের ছাপ ।  রোদের তুষার গলে বিকৃত অবস্থায় পৌঁছালে ছাপগুলোকে অনেক বড় দেখায় ,  ব্যস শুরু হয়ে যায় মানুষের জল্পনা - কল্পনা ।  
অবশ্য মিথ্যেটাও কম দায়ী নয় ,  বিশ্বের প্রথম দিককার শীর্ষস্থানীয় পর্বতারোহী এরিক শিপটনের তোলার যে ইয়েতির পায়ের ছাপের ছবি আজ পর্যন্ত সবচেয়ে বেশী বিখ্যাত ,  এডমণ্ড হিলারির সাথে শিপটনের কথোপকথনে এক পর্যায়ে উঠে আসে যে ব্যাপারটি ভুয়া ,  সম্ভবত এভারেস্ট অভিযানের অর্থ যোগান বন্ধ হয়ে যাবে এই আশঙ্কা থেকেই শিপটনের মত বরেণ্য অভিযাত্রী এই জালিয়াতি করে ।  

সেই সাথে আছে একাধিক বৌদ্ধ মঠে সংরক্ষণ করা ইয়েতির দেহাবশেষ ,  বিশেষ করে খুমজুং উপাসনালয়ের সংরক্ষিত ইয়েতির মাথার উপরিভাগের চামড়াটি বিবেচনা করা হত এক অকাট্য প্রমাণ হিসেবে , 

 কিন্তু ব্রিটেনে নিয়ে যেয়ে ডি এন এ পরীক্ষার মাধ্যমে জানা গেল এটি কোন বাঁদর জাতীয় প্রাণীর নয় ,  হিমালয়ের ছাগল বা হরিণের চামড়া দিয়ে তৈরি এক শো - পিস !  যদিও স্থানীয় শেরপারা সেটিকে আজও দেবতাজ্ঞানে পূজা করে ।    ( বিখ্যাত প্রাণী বিশেষজ্ঞ দ্য নেকেড এপের লেখক ডেসমণ্ড মরিসের এক বইতেও এই ঘটনার উল্লেখ ছিল ,  যেখানে গবেষকদের মাঝে মরিস খোদ উপস্থিত ছিলেন )  । 

  সেই সাথে স্যার এডমণ্ড হিলারি তার বিখ্যাত তুষারমানব অভিযানের ইতিটানার পরে ইয়েতির অস্তিত্ব নেই ঘোষণা দিলে হিমালয়ে পাওয়া সন্দেহজনক কিছু পশম গবেষণার জন্য দান করেন ,  দেখা যায় সেগুলোও হিমালয়ের ভারালের পশম !  
এরপরে মেসনার তুষারমানবের নাম নিয়ে যথেচ্ছ নাড়াচাড়া করেন ,  এলাকা ভেদে তাদের নাম Michê ,  Dzu - teh ,  Migoi ,  Mi - go ,  Mirka  ,  Kang Admi  ,  JoBran  (  তিব্বতে টিনটিনে ইয়েতিকে মিগু বলা হত )   ,  এবং প্রায় সবগুলো নামই ভাল্লুকের সাথে জড়িত ,  এমনকি ইয়েতি শব্দটিও মেতি - র অপ্রভংশ ,  যার অর্থ ভাল্লুক ।  
ইয়েতি কিংবদন্তীর উৎপত্তিস্থল সম্পর্কে নিঃসন্দেহ হবার পর তিব্বতে অসংখ্য জনপদে ব্যপক অনুসন্ধান চালান মেসনার বছরের পর বছর ধরে ,  তার কাছে গোপন সন্ধান পৌঁছে -  দুর্গম এক মনেস্ট্রিতে তিনটি তুষার মানবের মৃতদেহ সংরক্ষণ করে রেখেছে  লামারা ,  কিন্তু তাদের কাছে তা অতি পবিত্র বস্তু বিধায় বিদেশীদের সেখানে প্রবেশ নিষিদ্ধ ।  
মেসনারের এই অনুসন্ধানের মূলপ্রেরণা ছিল -  এই কিংবদন্তীর মূলে কোন না কোন বাস্তব ভিত্তি অবশ্যই আছে ,  এটি স্বর্গীয় দেবদূত বা কল্পকথার শয়তান না ,  নিশ্চয়ই কোন প্রাণীর আদল থেকে ,  মানুষের সাথে তার সংঘর্ষময় ইতিহাস থেকে হাজার হাজার বছর ধরে ডাল - পালা গজিয়ে বিশাল মহীরুহতে পরিণত হয়েছে ইয়েতির গল্প ,  কিন্তু মূল ভিত্তিটা কি  !  
মেসনারের মনের পর্দায় বারবার ভেসে ওঠে বাস্তবের ইয়েতির সাথে তার সাক্ষাতের কথা ,  তার চলাফেরা ,  ভঙ্গীর সাথে হিমালয়ের কোন প্রাণীটার মিল আছে ,  এমনকি লাসার চিড়িয়াখানাতেও ঢুঁ মারেন সেই রহস্যমানবের সন্ধানে ।  বারংবার কথা বলেন তার পুরনো বন্ধু দালাই লামার সাথে ।  

অবশেষে দৃঢ় সিদ্ধান্তে আসতে সক্ষম হত পর্বতারোহীদের রাজা ,   প্রথম থেকে যদিও মেসনারের মনে সন্দেহ জেগেছিল ইয়েতির রহস্যের সাথে ভাল্লুকের দৃঢ় সম্পর্ক আছে ,  বিশেষত তাদের কিছুক্ষণ দুই পায়ে হাঁটার ক্ষমতা ,  নিশাচরপ্রবৃত্তি ,  যে কোন খাবার খাওয়ার অভ্যাস ,   কৌতূহলী স্বভাব যার অনেক কিছুই ইয়েতির সাথে মিলে যায় ।  কিন্তু হিমালয়ের এই অঞ্চলে একাধিক ধরনের ভাল্লুক বাস করে ,  ঠিক কোন ধরনের ভাল্লুক থেকে এই গুজবের শুরু ?   এর দাবিদার ছিল তিব্বতের নীল ভাল্লুক  Tibetan blue bear  ( Ursus arctos pruinosus )  ,  কালো ভালুক আর অতি বিরল হিমালয়ের বাদামী ভাল্লুক ,  যাকে অনেকে লাল ভালুক বলেও অভিহিত করে ।  
এই ব্যাপারে মেসনার ভালুকের পায়ের পাতার দিকে বেশী গুরুত্বারোপ করেন ,  কোন ধরনের ভালুকের পা থেকে বরফের ওপর হাঁটলে তা ইয়েতির পায়ের ছাপের মত হতে পারে ,  সেই সাথে দুই পায়ে দাঁড়ানো অবস্থায় তাদের গতিবিধি পর্যবেক্ষণের চেষ্টা চালান , 


 এবং চুলচেরা বিশ্লেষণের পর সিদ্ধান্তে উপনীত হন -  হিমালয়ের বাদামী ভালুকই Himalayan brown bear , Ursus arctos isabellinus ,  ইয়েতির কিংবদন্তীর পিছনের মূল ভিত্তি ,  বাস্তবের রক্তমাংসের প্রাণী ।   


অতি বিরল এই প্রাণীটির বিরলতর একটি ভিডিও ক্লিপ এখানে দেওয়া হল ,  প্রাতঃনমস্য ডেভিড অ্যাটেনবোরোর ধারা ভাষ্যে বিবিসির লাইফ সিরিজের গ্রেট প্লেইনস থেকে নেওয়া ।  দেখে চিন্তা করুন মেসনারের সাথে আপনি একমত হবেন না অন্য উত্তরের খোঁজে চষে ফেলবেন হিমালয় ! 

সবার শেষে দালাই লামার সাথে একবার দেখা করে তিনি বলেন ,  আপনার নিশ্চয় জানা আছে ইয়েতির কিংবদন্তী ভালুকের সাথে সম্পর্কিত ,  তাই না ?  মুচকি হেসে দালাই লামা চোখ টিপে বলেন -  ঠিকই ধরেছ ,  কিন্তু কে বিশ্বাস করবে তোমার কথা !     
 (  ব্যবহৃত ছবিগুলো মেসনার এবং ইয়েতি বিষয়ক নানা ওয়েব পেজ থেকে সংগৃহীত ) 







রাতের লাপাজে দমকল অফিসের খোঁজে এবং ভোরের সান্তাক্রুজ



বলিভিয়া ,  পৃথিবীর এক অজানা রহস্যঘেরা দুর্গম অঞ্চলের নাম ।  
অন্য কারো কাছে না হোক ,  পদ্মা তীরের নিরিবিলি রাজশাহীতে বেড়ে ওঠা কোন কিশোরের কাছে তো বটেই ।  সে জানে না বলিভিয়া পৃথিবীর শেষ প্রান্ত নয় বরং দক্ষিণ আমেরিকার ঠিক মধ্যভাগে অবস্থিত একটি দেশ যার সাথে আরও ৫টি দেশের সীমান্ত আছে ।  এখানেই নির্মম হত্যাকাণ্ডের শিকার হয়েছিলেন আধুনিক বিশ্বের ঈশ্বরহীন সন্ত চে গ্যেভারা ,   এই বলিভিয়াতেই জনগণের ভোটে ক্ষমতায় এসেছেন ল্যাতিন আমেরিকার প্রথম আদিবাসী রাষ্ট্রপতি ইভো মোরালেস ,  এখানেও আছে আমাজনের গহীন অরণ্য ,  সুপ্রাচীন সভ্যতার আকর তিহুয়ানাকো শহর ,   আদিগন্ত বিস্তৃত লবণহ্রদ ,  এই দেশটিই মাঝে মাঝে খেলে বিশ্বকাপ ফুটবলে ।  তার শুধু জানা ছিল পাতলা সাধারণ জ্ঞানের বই পড়ে যে বলিভিয়া রাজধানী লাপাজ বিশ্বের সবচেয়ে উচ্চতম স্থানে অবস্থিত রাজধানী ,  এবং  সেখানের দমকল বাহিনীর নাকি বসে বসে ঝিমাতে থাকে কারণ অত উঁচুতে আগুন লাগলেও ছড়াতে পারে না দ্রুত ! 
সেই কিশোর কী করে দক্ষিণ এশিয়ার পদ্মাপার থেকে বলিভিয়ার লাপাজে পৌঁছালো সে এক বিশাল ইতিহাস ,  যদিও পেরু - বলিভিয়ার সীমান্ত পেরোনোর কথা বলে হয়েছে এই পোস্টে ,  আজ লাপাজের গল্প ।  তিন বন্ধুকে নিয়ে নেমে পড়লাম তারা জ্বলা আকাশের নিচের ,  সারা সন্ধ্যা বৃষ্টি ঝরানোর পরে আকাশ আপাতত বিশ্রামে ,  রাস্তার  থেকে থেকে জমে থাকা জল সেই সময়ের কথা ভুলতে দিচ্ছে না ,  বড় বড় রাস্তা সোডিয়াম বাতির আলো ঝলমলে ,  তার শাখা - প্রশাখাগুলো অবশ্য গলি - উপগলি - তস্যগলি হয়ে ছড়িয়ে গেছে এই পাহাড়ি শহরে ।  এমনিতে লাপাজের দুর্নাম শুনেছি বেশ ,  জাপানিজ বন্ধু মাৎসুমোতো পই পই করে বলেছে সারা ল্যাতিন আমেরিকাতে তার গায়ে ফুলের টোকাটিও লাগে নি ,  কিন্তু লাপাজের এক কানাগলিতে তাকে দিগম্বর করে ছেড়ে দিয়েছে দুর্বৃত্তরা ।  এমন আরও কয়েকজনই বলেছে লাপাজ আর পার্শ্ববর্তী শহর আলতো  ( স্প্যানিশে যার মানে উঁচু ,  শহরটা আসলেই লাপাজ থেকেও বেশ খানিকটা উঁচু ) তে এমন ঘটনা খুব একটা বিরল নয় ,  যেন খুব সাবধানে থাকি ,  বিশেষ করে রাতের আঁধারে । 


নব্যবন্ধু হুগোকে প্রথমেই বললাম আশৈশব শুনে আসা লাপাজের দমকল বাহিনীর অফিসের কথা ,  তবে সত্য কথা বলতে যাত্রাপথে আমাদের সবারই কমবেশী মাথাব্যথা করেছে উচ্চতার কারণে ,  বিশেষ করে আলতো শহর অতিক্রমের সময় ,  নিচের লাপাজে নেমে এসে অবস্থা কিছুটা ভালোর দিকে ,  শুধু হুয়ান ভিদাল বেশ কষ্ট পাচ্ছে নিঃশ্বাস নিতে ।  মনে পড়ল ,  বিশ্বকাপের বাছাই পর্বে ব্রাজিল - আর্জেন্টিনার মত শক্তিশালী দলগুলোও কিভাবে লাপাজে খেলতে এসে বলিভিয়ার মত অপেক্ষাকৃত অনেক কম শক্তিশালী দলেও কাছেও কিভাবে এক হালি গোলের ব্যবধানে হেরে যায় ।  অবশ্য ফিফা এখানকারসহ এই মহাদেশের মোট তিনটি স্টেডিয়াম বেশী উচ্চতার কারণে নিষিদ্ধ করেছে ,  তার প্রতিবাদে আয়োজিত এক প্রতীকী ম্যাচে বলিভিয়ার রাষ্ট্রপতি ইভো মোরালেসসহ অংশ নিয়েছিলেন কিংবদন্তী দিয়েগো ম্যারাদোনা ।  ম্যারাদোনার কথা উঠতেই অবশ্য হুগো চোখ মটকে বলল -  দিয়েগো  তো প্রায়ই আসে বলিভিয়াতে ,  মাঝে মাঝেই ।  কেন আসে এই প্রশ্নের উত্তরে আলতো হাসি দিয়ে ফিসফিস করে বললে -  আর কেন !  কোকেন  !  !      


লাপাজ আমার কাছে কল্পলোকের এক শহরের মত ,  যে দৃশ্যের দিকে স্থানীয়রা ঘুরে ভ্রূক্ষেপও করবে না তাও চলৎশক্তিরহিত হয়ে দেখি বুভুক্ষের মত ,  রাস্তার মোড়ে ইন্ডিয়ান আদিবাসী তার বর্ণিল পঞ্চো গায়ে জড়িয়ে কিছু বিক্রির চেষ্টা করছে ,  পাশেই দুজন ব্যস্ত আগুন জ্বেলে চা বানাতে ,  কয়েকজন রেড ইন্ডিয়ান মহিলা পিঠের বহুবর্ণা চাদরের সাথে সবচেয়ে মূল্যবান সম্পদ জীবন্ত শিশুটিকে ঢেকে নিয়ে যাচ্ছেন পরম মমতায় ।  মনে হচ্ছে টিনটিনের কোন বইয়ের মাঝে উপস্থিত হয়েছি ,  হয়ত মমির অভিশাপ নয়তো সূর্যদেবের বন্দীতে ,  তেমন বেশভূষা ,  সেই ধরনেরই মানুষগুলো ,  রেড ইন্ডিয়ান বালক ঝাঁকাতে করে কমলা ফেরী করে বেড়াচ্ছে ,  পায়ে জুতার বালাই নেই ,  কোথাও আবার কয়েকজন সড়গড় হয়ে আড্ডা জমিয়ে বসেছে । 
কত বৈচিত্রে ভরা এই পৃথিবী ।  আবার মানুষে মানুষের কত মিল ।  আবার মানুষই মানুষকে কতটা শোষণ করে ।  উপনিবেশিক প্রভু হিসেবে বলা হয় সবচেয়ে বেশী অত্যাচার করেছিল স্প্যানিশরা ,  তার এসেছিলই লুট করতে ,  সাথী হিসেবে ছিল টলেডো ইস্পাতের তলোয়ার আর ধর্মীয় গ্রন্থ ।  বইয়ে ছিল রক্তবন্যা ,  এখনো সেই নজির দেখতে পাবেন সবখানেই ,  ভিন্ন রূপে ।   
অনেক ঘুরে ফিরে পুরাতন এক দমকল অফিস খুঁজে পাওয়া গেল বটে ,  কিন্তু তার দরজা বন্ধ ,  জানা গেলে তাদের কার্যক্রম বন্ধ হয়ে গেছে অনেক আগে ।  অন্য মহল্লার এক দমকল অফিসের খোঁজ মিলল বটে ,  কিন্তু সেটাও যে কর্মক্ষম অবস্থায় আছে সেই নিশ্চয়তা দিতে অক্ষম স্বয়ং মিকাইলও ।  শেষে আগুনদমন বাহিনী খোঁজ রেখে শহরের সবচেয়ে প্রশস্ত রাস্তা ধরে হাঁটতে থাকলাম মৃদুমন্দ বাতাসে আমরা চারজন ।   রাস্তার মাঝে ল্যাতিন আমেরিকার সত্যিকারের স্বাধীনতার মহানায়ক সায়মন বলিভারের বিশাল ভাস্কর্য ,   বিশ্বের  অনেক নেতা জাতীয় পর্যায়ে সশস্ত্র সংগ্রাম করে মাতৃভূমিকে স্বাধীন করেছেন ,  কিন্তু এতগুলো দেশকে উপনিবেশিক পরাধীনতা থেকে বলিভার ছাড়া আর কেউ স্বাধীন করেছেন বলে শুনি নাই ।   সেই রাস্তারই আরেক প্রান্তে ক্রিস্টোফার কলম্বাসের মূর্তি ,  দেখেই গভীর দুঃখের শ্বাস ফেলে হুগো জানাল কদিন আগে ভেনিজুয়েলায় কিছু মানুষ কলম্বাসের মূর্তি ভেঙ্গে ফেলেছে ,  কলম্বাস নাকি এখন শ্বেতাঙ্গদের কয়েকশ বছরের শোষণের এবং উপনিবেশিকতার প্রতীক ।   বললাম ,  দেখো -  কলম্বাস এমন কোন মহান ব্যক্তি এমনিতেই ছিলে না ,  সে এবং তার চ্যালা চামুন্ডারা যথেষ্ট অত্যাচার করেছে স্থানীয় আদিবাসীদের উপরে ।  আর ছিল সত্যিকারের লোভী মানুষ ।  অভিযাত্রী হিসেবে সে ইতিহাসের খাতায় লেখা থাকবে ,  কিন্তু আদিবাসীরা যদি তাকে অত্যাচারের প্রতীক হিসেবে দেখে সেটা কি ভুল কিছু ?  আমি বলছি না ঐতিহাসিক মূর্তি বা নিদর্শন ভেঙ্গে ফেলতে হবে ,   কিন্তু এটাও ঠিক যে সময় এসেছে সঠিক ইতিহাস জানবার এবং নতুন প্রজন্মকে জানাবার । 
বেচারা আবার দুঃখ প্রকাশ করে বলল তুমি জান যে প্রেসিডেন্ট মোরালেস আমার দেশের নাম পর্যন্ত পরিবর্তন করে ছেড়েছে ?   তা তো করবেই ,  আগের পূর্ণ নাম যে উপনিবেশিক পরিচয় বহন করে ,  এত শিকল গলাবার শখ কেন তোমাদের ? 
সেদিন আবার বিশেষ কোন কারণে রাত আটটার দিকেই লাপাজের প্রায় সমস্ত রেস্তোরাঁ আর পানশালা বন্ধ ,  কেমন যেন মফস্বল শহরের সুমসাম নিস্তব্ধতা নেমে এল সাত তাড়াতাড়ি ।  বলিভিয়ার সর্ববৃহৎ এবং বাণিজ্যিক কেন্দ্র সান্তাক্রুজের অধিবাসী হুগো খুব দাঁত বাহির করে বলল -  সান্তাক্রুজে একবার সে দেখ ,  আমাদের সবকিছুই ২৪ ঘণ্টা খোলা থাকে ।   আসলে সান্তাক্রুজ হচ্ছে শ্বেতাঙ্গ অধ্যুষিত শহর যা কয়েক শতাব্দী ধরে বলিভিয়ার বাণিজ্যকেন্দ্র বলে পরিচিত ,   সেখানের অধিকাংশ মানুষই কিছুটা ধনী গোছের এবং সাম্যবাদকে তারা প্রবল ভয়ের চোখে দেখে ।  তাই রেড ইন্ডিয়ান রাষ্ট্রপতি ইভো মোরালেস যেখানে লাপাজের ইন্ডিয়ান  এবং উদারপন্থীদের মাঝে ব্যপক জনপ্রিয় ,  তেমনি সান্তাক্রুজের ব্যবসায়ীদের মাঝে ভীষণ অজনপ্রিয় ।  আমার এক আর্জেন্টাইন বন্ধু লাপাজ থেকে সান্তাক্রুজ যাবার সময় আক্রান্ত হয়েছিল পেটের  পীড়ায় ,  সে যখন সান্তাক্রুজ পৌছাল ,  হাসপাতালের ডাক্তার প্রথম কথাটাই বলল লাপাজকে কটাক্ষ করে -  লাপাজের বাতাসই দূষিত ,  সেটা যে কোন মানুষকে অসুস্থ করে তোলে !  
শুনলাম ম্যাকডোনাল্ডসের মত কোম্পানি বলিভিয়া ছাড়তে বাধ্য হয়েছে সরকারের সাথে বনিবনা নাও হওয়ায় ,  কিন্তু তাতে সমস্যা কী ?  বলিভিয়াতে যারা যায় তারা নিশ্চয়ই   ম্যাকডোনাল্ডসের বার্গার খেতে যাচ্ছে না !  আর সেটার মালিকানা তো অন্য দেশের ,  তুমি যদি স্থানীয় খাবার ,  স্থানীয় মানুষদের দিয়ে বিক্রি করতে পার ,  কী দরকার দেশের টাকা এভাবে বিদেশে পাঠানোর ?  নাকি মনেই হয়েছে যে  ম্যাকডোনাল্ডস না থাকলে সেই শহর জাতে উঠবে না ,  মার্কিন জীবনধারা না থাকলে সভ্য হওয়া যাবে না ?   বিশ্বব্যাংকের ঋণ কি আমাদের নিতেই হবে তাদের পরিকল্পনার জালে আটকা পড়ার জন্য ?  ভেনিজুয়েলা সমস্ত ঋণ শোধ করে বিশ্বব্যাংকের মত রক্তচোষা প্রতিষ্ঠানকে পাততাড়ি গোটাতে বাধ্য করেছে ,  আখেরে কি সুফল সমস্ত জাতিই ভোগ করবে না ? 
অবশেষে এক পানশালা খোলা পাওয়া গেল ,  তেষ্টায় কাতর আমরা ঢোকার সাথে সাথে চাইলাম মেক্সিকান রীতির পানীয় মিচেলাদো  (  যার কথা বলেছি এই পোস্টে )  ,  মিলল বটে কিন্তু খালি সাদা লবণ কোনমতে লাগিয়ে দেওয়া হয়েছে গ্লাসের মুখে ,  মেক্সিকোর মত রঙদার ,  ঝালদার মশলা না ।   খাবার হিসেবে কোনমতে মুখে কিছু গুজে বাহির হতে হল ,  পরদিন কাক ভোরে বিমানযাত্রা ।   কোন সমস্যা ছাড়াই ফেরা সম্ভব হল বিলাসবহুল হোটেলে  (  যেখানে ছিলাম নামমাত্র ভাড়াতে )  ,  হুগো আমাদের বাবার ধন্যবাদ দিল এই সাহচর্যটুকুর জন্য ,  মুখে পিচ্ছিল হাসি নিয়ে বলল -  তোমরা না থাকলে বড় একঘেয়ে হয়ে যেত আজকের দিনটা  ,  হয়ত স্মস্য কাটানোর জন্য হোটেল রুম থেকে ফোন করতাম পত্রিকা ঘেঁটে খুঁজে পাওয়া কোন স্বর্ণকেশীর নাম্বারে !   টাকার বিনিয়ের যৌনতার বিকিকিনি আমার কাছে চরম অরুচিকর লাগে ,  বিশ্বের আদিমতম পেশা হলেও এই ধারনাটাই কেমন যেন স্থূল মনে হয় ।  বললাম ,  কী হে ,  কাল যে তোমার বৌ - এর এত্ত এত্ত প্রশংসা করলে ,  আজ আবার স্বর্ণকেশীর সময় কিনতে চাওয়া কেন ?  আবার মুখ ভর্তি হাসি দিয়ে হুগোর উত্তর -  আরেহ ,  শুধু কথা বলার জন্য ,  ফোনে একটু নিঃসঙ্গতা কাটানোর জন্য !  
পরদিন লাপাজ বিমানবন্দরে যেয়ে বেশ সহজেই সান্তাক্রুজের বিমানে চেপে বসলাম ,  দেশের মাঝেই যাত্রা বলে কোন সমস্যা হয় নি ।  বিশাল দেশটিতে আবার ফেরার ইচ্ছে আছে -  আমাজন দেখার জন্য ,  তিহুয়ানাকো দেখার জন্য ,  লবণ হ্রদে পা ডুবিয়ের প্রকৃতির বিস্ময় উপভোগের জন্য ,  কিন্তু সবচেয়ে বেশী যে কারণে ফিরব তা বনের মাঝে এক স্কুল ঘরে এক মুহূর্ত একে দাঁড়াবার জন্য ,  যেখানে ৩৯ বছর বয়সে শোষিতের মুক্তির জন্য সংগ্রামের লড়াইয়ে শেষ নিঃশ্বাস ত্যাগ করেছিলেন চে আর্নেস্তো  গ্যেভারা ,  জানি না কবে অতখানি শক্ত মনের অধিকারী হতে পারব ,  যে কারণে এর আগে কিউবার সিয়েনফুয়েগোস ,  ত্রিনিদাদা ইত্যাদি শহর ভ্রমণের ফাঁকে সুযোগ থাকা স্বত্বেও সান্তা ক্লারা শহরে যাই নি ,  যেখানে এই বলিভিয়ার বধ্যভূমি থেকেই দীর্ঘ কয়েক দশক পরে উত্তোলন করে নিয়ে যাওয়া হয়েছিল চে - র দেহাবশেষ ,  সমাহিত করা হয়েছিল যথাযোগ্য মর্যাদার সাথে ,  হয়ত কোন একদিন ।  তবে লাপাজের দেয়ালে দেয়ালে চে - র ছবি ,  নাম দেখে এটুকু সান্ত্বনা অন্তত পেলাম যে বলিভিয়ার মানুষের জন্য তার আত্মদান সম্পূর্ণ বৃথা যায় নি ,  মাটির মানুষেরা তাকে মনে রেখেছে ।  
বিমান উড়ে চলেছে আন্দেজের শিখরের উপর দিয়ে ,  মনের পর্দায় ভাসে সেই রাগবি খেলোয়াড়দের পরিণতি ,  যারা বিমান দুর্ঘটনার কারণে বাধ্য হয়েছিল আন্দেজের বন্দী হতে ।  কিন্ত কি অপূর্ব সেই দৃশ্য ,  ভোরের আলো এসে পড়েছে অমরাবতীর চূড়োয় ,  নিচের কালো আদিম ভেজা চকচকে পাথর ,  আরও নিচে আঁধারে ঢাকা উপত্যকা ।  ভয়ংকর সুন্দর ,  বিপদের হাতছানি যেমন আছে ,  তেমনি আছে প্রকৃতি সম্ভোগের রোমাঞ্চ ।  শুধু ছবি আর তোলা হল না সেযাত্রা ক্যামেরা মহাশয় ব্যাগবন্দী থাকায় ।  

সান্তাক্রুজের বিমান বন্দরে নেমেই চিত্তির ,  যেহেতু আন্তর্জাতিক ফ্লাইট ,  শুনলাম আমাদের আলাদা ট্যাক্স দিতে হবে ,  এবং তা বেশ চড়া !  অধিকাংশ বিমানবন্দরেই এই ট্যাক্স টিকিটের দামের সাথে সাথেই নেওয়া হয় ,  ফলে বাড়তি ঝামেলার দরকার হয় না ,  কিন্তু অযাচিত ভাবে কোন কোন এয়ারপোর্টে এই সমস্যায় পড়তেই হয় ,  আগে থেকে জানা না থাকায় মহামুশকিল এত লটবহর নিয়ে আবার নানা জায়গায় দৌড়াদৌড়ি  করা ।  শেষমেশ সেই সব ঝামেলা চুকিয়ে যখন ইমিগ্রেশন পার হচ্ছি বদখত চেহারার এক অফিসার আমার সবুজ পাসপোর্ট খানা ইদুরের পনির শোঁকার মত পরীক্ষা করতে করতে স্প্যানিশে বলে বসল -  স্প্যানিশ পার ?  পারি বৈকি ,  অন্তত কাজ তো চালাতে পারি খিদা লাগলে ,  কিন্তু সেই ভোরের ঘুম ভাঙ্গা ,   ট্যাক্স দেবার জন্য হয়রানি ইত্যাদির কারণ মেজাজ চটে ছিল ,  ইংরেজিতে ব্যাটাকে বললাম  -   তোমার দেশে বেড়াতে আসলেই যে তোমার ভাষাতেই কথা বলতে হবে এমন বাধ্যবাধকতা  নিশ্চয় নাই ,  জীবনে যত ভাষা শেখার চেষ্টা করেছি ততগুলা ভাষার নামও তুমি জানো না ,  আর এই এক স্প্যানিশ না জানলেও আমার জীবন খুব ভালই চলে যাবে !   (  বাজে কথা ,  স্প্যানিশ আমার খুবই পছন্দের ভাষা ,  সেই সাথে বাংলাই ভাল মত শিখতে পারলাম না আর অন্য ভাষা !  )  ব্যাটা মুখ কালো করে ইসাইয়াসের সাথে পড়ল -  আমাকে দেখিয়ে বলে কতদিন ধরে চেন একে ?  ২ বছর ।  ২ বছরেও স্প্যানিশ শেখাতে পারলে না ?  কি প্রশ্ন  !  শেষে তিনজনই la puta madre  ,  la puta madre  বলতে বলতে বিমানের দরজার দিকে এগোলাম ,  হাতে সময় ছিল  ,  আর কি !  সবাই নিজের কম্পু নিয়ে বসে গেল বহিবিশ্বের কাছে জানান দিতে যে -  আমরা বেঁচে আছি ,  ভালই আছি ।  

সান্তাক্রুজ থেকে সচলায়তনে কোন পোষ্ট করেছি কি ?  ঠিক মনে নেই ,  কিন্তু মন্তব্য করেছি তো বটেই !  নানা ঝামেলার পরও আমাদের মন তখন আনন্দে পূর্ণ ,  পরের গন্তব্য যে এইখানে  , দিয়েগোর দেশে ,  ট্যাঙ্গোর  শহরে -  -  -  - 






মেক্সিকো উপসাগরে কচ্ছপ ,  পাখি ,  ডলফিনের খোঁজে




  যে জিনিসটি সর্বগ্রাসী কৌতূহলে আমার শৈশবকে মাতিয়ে তুলেছিল তা মায়ের অফিসে পাওয়া একটা লাল - হলুদ রঙা বই ,  উপরে লেখা ডাইনোসর !  লেখকের নাম মনে  পড়ে না কিন্তু মনে আছে ধবধবে সাদা পৃষ্ঠার উপরে নীল কালিতে আঁকা নানা প্রজাতির অদ্ভুত সব ডাইনোসর ।  জলে ,  স্থলে ,  শূন্যে চরে বেড়ানো বিশাল সব সরীসৃপ ,  প্রায় সবই ভয়াল দর্শন ।  আজ জানি ,  সেই বইয়ের অনেক ডাইনোসর প্রজাতিই ছিল মন গড়া ,  সঠিক তথ্যের অভাব ছিল প্রকট ,  তারপরও এক শিশুর মনোজগতে স্থায়ী আসন করে নিয়েছিল সেই সব সরীসৃপেরা ।  সেই সাথে বইটির শেষ পর্যায়ে লেখা ছিল -  এক বিশাল উল্কার পতনের ফলে ডাইনোসররা বিলুপ্ত হয়ে যায় ,  উল্কাপিণ্ডটি পতনের ফলে সেই জায়গায় এক বিশাল গর্তের তৈরি হয় যা বর্তমানের মেক্সিকো উপসাগর ।   ব্যস ,  মাথার ভিতরে গেঁথে গেল নামটি !  পণ করে ফেললাম ,  আমার প্রিয় ডাইনোসরদের মৃত্যুর জন্য দায়ী এই গর্ত একদিন দেখতে যেতেই হবে ! 

এরপর সেই সরীসৃপদের নিয়ে সুযোগ পেলেই নানা বই পড়ার চেষ্টা করে যাচ্ছি ,  দেখেছি অনেক তথ্যচিত্র ,  তাদের বিলুপ্তির কারণ আজও অজানাই থেকে গেছে ,  এমনকি সেই উল্কাপিণ্ড নিয়ে বলা হচ্ছে সেখানে একাধিক উল্কা ছিল !  জানা গেছে তাদের বিলুপ্তির পিছনে আরো অনেক অনেক কারণ ,  কিন্তু কিছুই আমার বাচ্চাবেলার প্রতিজ্ঞাকে টলাতে পারে না ,  মন চায় একবারের জন্য হলেও মেক্সিকো উপসাগরের সেই গর্তে একবার পা ডোবাতে !  

গত মাসে বিশাল মেক্সিকোর নানা প্রান্তে অবিরাম ছুটে চলার মাঝেও  থেকে থেকেই মনের গহনে ঝিকিয়ে উঠছিল সেই ভাবনা ,  বন্ধুদের বলতে তারাও রাজি হয়ে গেল ,  কদিন ধরেই নানা পুরাকীর্তি ,  স্থাপত্য ,  বন -  জঙ্গল দাপানো হয়েছে ,  এখন চলুক সাগরের লোনা হাওয়ার সাথে দোস্তি ।  
প্রথমেই মেক্সিকোর বিখ্যাত সৈকত এলাকা ক্যেন - তা - নারোর  তুলুমের দিকে যাওয়া হল ,  সেখান থেকে ৩০ মাইল এবড়ো থেবড়ো পথ পাড়ি দিয়ে পৌঁছানো হবে পুনতা অ্যালেন নামের এক জেলে গ্রামে ,  এটিই এই অন্তরীপের শেষ সীমানা ,  আর পরপরই নীল - সবুজ সাগরের রাজত্ব ।  
পুরো এলাকাটিই সিয়াম -  কান নামে সংরক্ষিত রামসার সাইটের অন্তর্গত ।  আছে ঘন ম্যানগ্রোভ বন ,  সেখানে বাস করে নানা বিরল প্রাণী  ,  কুমির থেকে শুরু করে ম্যানাটি !  

 এক জায়গায় এমন বিজ্ঞপ্তি চোখে পড়তেই সদল বলে চড়াও হলাম সেই জলচর স্তন্যপায়ী আত্মীয়দের দেখার আশায় ,  যদিও সেখানে উপস্থিত বনরক্ষক আমাদের উত্তেজনা দেখে কেবল মৃদু হেসে জানালেন এই ভর দুপুরে ম্যানাটিরাও বিশ্রাম নেয় ,  বরং সন্ধ্যার আগে বিশেষ জাহাজে চেপে সমুদ্র বিহারে গেলে জলমগ্ন মায়া সভ্যতার স্থাপত্য দর্শনের সাথে সাথে ম্যানাটিদের সাথে মোলাকাত হতেও পারে !  অধিক উৎসাহে আগ বাড়িয়ে সেই বিহারের দর্শনী জানতে চেয়েই বুঝলাম কি বিশাল ভুল তা হয়েছে !  সাধারণের চেয়ে ৩গুণ ভাড়া হেকে বসল সমব্রেরো মাথায় আয়েশ করতে থাকা পোড় খাওয়া বনরক্ষী ।  
আড়ালে নিয়ে বাকী তিনজন আমাকে ধুয়ে ফেলে বলল -  ব্যাটা ,  যখন তখন পাবলো নেরুদা না হয় গার্সিয়া লোরকার প্রেমের কবিতার কয়েক ছত্র ভাঙা স্প্যানিশে বলে আমাদের তরুণী সমাজে তো ভালই আসন করেছ ,  কিন্তু এইখানে খবরদার আমাদের আগে কথা বলতে যেয়েও না ,  তোমার বদনখানি দেখলে সমস্যা নেই ,  কিন্তু সে - খানা খুললেই  সবকিছুর মূল্য ঝপ করে আকাশচুম্বী হবে ।  
আর কি ,  সে যাত্রা পা হেঁটেই বাদাবনের খানিকটা অংশ পেরিয়ে সবুজ সমুদ্রের তীরে পৌঁছালাম সেখানের প্রকৃতি উপভোগের সাথে সাথে ম্যানাটির খোঁজে ।  এখন বলি কেন ম্যানাটি নিয়ে এত মাথা ব্যাথা আমার !  ছোট্ট বেলায় জানা যে রহস্যগুলো মাঝে মাঝেই স্বপ্নের মাঝে এসে দুষ্টুমি ভরা উঁকি দিয়ে যায় ,  তার মধ্যে একটা মৎস্যকন্যা ,  অর্ধেক মাছ ,  অর্ধেক মানুষ এই কল্পনার জীবটির অবস্থান কিন্তু সারা বিশ্বের প্রায় সকল জনপদে ,  আর জলসংলগ্ন এলাকা হলে তো কিছুই বলার নেই -  সেখানের লোকগীতি থেকে শুরু করে জেলেদের বাস্তব অভিজ্ঞতা সব কিছুতেই পাবেন এই রহস্যময় আধাখেঁচড়া জীবের উপস্থিতি ।  কেন ?  এক সময়ে মনে হত ,  সারা জীবন এই এক বিষয় নিয়ে গবেষণা করে কাটিয়ে দিলে মন্দ হয় না ,  উপরি হিসেবে অনেকগুলো দেশ ঘোরা হয়ে যেত ,  বিশেষ করে দ্য লিটল মারমেইডের জনক হ্যান্স অ্যান্ডারসনের দেশ ডেনমার্ক থেকেই শুরু করার ইচ্ছে ছিল সেই অনুসন্ধান ।  
এখনো ইচ্ছেটাতে খুব যে মরচে পড়েছে তা নয় ,  কিন্তু জেনে গেছি অনেক মানুষ রহস্য সৃষ্টির জন্য ,  অপরের মনোযোগ আকর্ষণের জন্য ,  এমনকি স্রেফ দুটো পয়সা উপার্জনের জন্য অবলীলায় মিথ্যা বলতে পারে ।  মাসের পর মাস দুরন্ত সমুদ্রে কাটিয়ে বন্দরে ফেরা নাবিকেরা শুঁড়িখানার আড্ডায় স্রেফ কথার খাতিরেই হয়ত হলফ করে বলত -  মৎস্যকন্যা দেখেছি ।  কিন্তু সব কিংবদন্তীর পেছনেই যেমন একটা সরল ক্ষুদে ভিত্তি থাকে ,  হয়ত সাত সাগরের এই মৎস্যকন্যাদের পিছনেও ছিল এমন এক সত্য যা সেই নাবিকদের চোখ এড়িয়ে যেত ।  
সেই সত্য হচ্ছে ম্যানাটি ।   জলজ স্তন্যপায়ী এই গোত্রের প্রাণীদের  (  ডুগং ,  সাগর গাভী )   বাচ্চাদের দুধ খাওয়াতে দেখলেই হয়ত মাসের পর মাস নারী সংসর্গ বিচ্ছিন্ন মাতাল নাবিক কল্পনার চোখে এক ঝলক নারীর আদল দেখতে পেত ,  কিন্তু জাহাজ কাছে যাওয়া মাত্রই যখন শক্তিশালী লেজের ঝাঁপটা মেরে ম্যানাটি জলের গহনে আশ্রয় নিত ,  তখন বিমূঢ় নাবিক দেখত কেবল সেই অপরূপা তরুণীর ছিল মাছের মত লেজ  !  সেইখান থেকেই শুরু ,  আজো চলছে মৎস্যকন্যার খোঁজে আমাদের সমুদ্র মন্থন ।  
যাই হোক ,  মানগ্রোভ বনের কিছুটা পাড়ি দিতেই চোখে পড়ল স্নিগ্ধ সবুজ সাগর ,  ঢেউ নেই ,  আলোড়ন নেই ,  চলে গেছে সে দূরের বাদাবন পর্যন্ত ।  যেন মখমলের কার্পেট বিছিয়ে রেখেছে কেউ সারা ভুবন জুড়ে , 

 এর ফাঁকে কাছের গাছটাতে দেখি দুটি বাদামী গগনবেড় মনের সুখে দিবানিদ্রা দিচ্ছে ,  বা বলা চলে আয়েশ করে মৃদুমন্দ সমীর উপভোগের সাথে সাথে মেক্সিকোর সূর্যের পূর্ণ সদ্ব্যবহার করছে গাছের ডালে দুলে দুলে ।  

তাদের শান্তিতে থাকতে দিয়ে ফেরার পথেই দেখা হল দুই খেচরের সাথে ,  প্রথম জন ট্রপিক্যাল কিং বার্ড  (  বাংলা নামকরণ এখনো হয় নি বলে ইংরেজিটাই ব্যবহার করতে হল ) 

 পরের জন অতি বিখ্যাত মকিং বার্ড ,   (  হারপার লির উপন্যাস টু কিল এ মকিং বার্ডের জন্য নয় ,  এদের মূল খ্যাতি গ্যালোপাগোস  দ্বীপপুঞ্জে এই পাখি দেখেই বিবর্তনের চিন্তা ডারউইনের মনে বিষদ ভাবে দোলা দেয় ,  যদিও জনপ্রিয় বিশ্বাস ,   নানা প্রজাতির ফিঞ্চ পাখিদের দেখেই ডারউইন বিবর্তন তত্ত্বের চর্চায় অনুপ্রাণিত হয়েছিলেন )  ।  

এবার মহা সাবধানে এগোবার পালা ,  কেবল যে এবড়ো থেবড়ো মাটির রাস্তা তা নয় ,  তীক্ষ বাক একে করে তুলেছে মহা ঝুঁকিপূর্ণ ।  অল্পখানি রাস্তা বেশ সময় লাগিয়ে পার হয়ে সেই জেলেপল্লীতে পৌঁছালো আমাদের চারমূর্তি ।  এর পরপরই দরাদরিতে সিদ্ধ হস্ত চিকো স্থানীয় এক মাঝির সাথে নৌকায় করে ম্যানগ্রোভ বন ,  খোলা সাগরে ঘুরতে যাবার সাথে সাথে সাগরের স্নরকেলিং - এর  মহা সুব্যবস্থা করে ফেলল । 
বেশ চমৎকার গ্রামটি ,  উপকূলের সব বসতির মতো নারকেল গাছে ঘেরা ,  বিচ্ছিন্ন কিছু পানশালা ,  রঙচটা গির্জা আর অগুনতি মাছ ধরার নৌকার সমাহার ।  



 সেখানে আবার পানকৌড়ি ,  পানচিল ,  গাঙচিল নানা সামুদ্রিক পাখির সমাহার ।  



থেকে থেকেই দেখা মিলল অপূর্ব ফ্রিগেট পাখি ,  প্রাপ্তবয়স্ক এবং তরুণ উভয়েরই ।  

অবশেষে ইঞ্জিন চালিত নৌকায় চেপে সিনর মিগুয়েল হারনান্দেজের সাথে আমাদের যাত্রা শুরু ,  ঘন ম্যানগ্রোভের সবুজ বেষ্টিত খালগুলো পার হয়ে অবশেষে দেখা মিলল স্বপ্নের মেক্সিকো উপসাগরের ,  হায় ,  এই উপসাগরের অস্তিত্বের জন্যই হয়ত প্রাণ দিতে হয়েছে কোটি কোটি ডাইনোসরদের  !  

যদিও ইসাইয়াস ফোঁড়ন কাটার চেষ্টা করল এই বলে যে ,  আমাদের সামনের বিপুল জলসীমাকে মেক্সিকো উপসাগর না বলে বরং ক্যারিবীয় সাগর বলা যেতে পারে !  এক ধমকে থামিয়ে দিয়ে ব্যাটাকে বললাম ,  একই তো জিনিস প্রায়ই ,  এত কচলানোর আছে তা কি  !  বিশ্বে কি আসলেই সাত মহাদেশ ,  পাঁচ মহাসাগর !  এতো মানুষের হিসেবের সুবিধের জন্য নামকরণ করা হয়েছে ,  আসলে সাগর তো মাত্র একটা ,  বিশ্বসাগর ! 

এইসময় কাপ্তান হারনান্দেজ জানালেন আমরা বিশেষ কিছু এলাকায় সাগরের বিশালাকার কচ্ছপের খোঁজে তল্লাশি চালাব !  কি চমক লাগানো প্রস্তাব !   কোটি কোটি বছর আমাদের গ্রহতে টিকে থাকা এই অসাধারণ উভচর প্রাণীগুলোর অস্তিত্ব আর হুমকির মুখে কেবলমাত্র মানবজাতির মাত্রাতিরিক্ত লোভের কারণে   (  তাদের মেরে তো খাচ্ছেই মানুষ ,  আবার মাছ ধরার জালে আঁটকে মারা যাচ্ছে অসহায় কচ্ছপেরা )  ,  তাদের শেষ বংশধরদের সাথে নিজ আবাসে দেখা করতে পারাও চরম সৌভাগ্যের ব্যাপার । 
 কাপ্তান  কিছু কিছু জায়গায় যেয়ে ইঞ্জিন বন্ধে করে ভেসে বাতাসের টানে ভেসে যাবার সাথে সাথে টরটুগা ,   টরটুগা  (  স্প্যানিশে কচ্ছপ )  বলে গান ধরল ,  মনে পড়ল নিউজিল্যান্ডের মাওরিরা নাকি এভাবেই তিমি দেবতার উদ্দেশ্যে উদাত্ত কণ্ঠে গান ধরে ।  সাগরের ঈষৎ সবুজ বর্ণ জল বেশ স্বচ্ছ ,  তলদেশ পর্যন্ত সহজেই দেখা যায় ,  সেখানে প্রবালের রাজ্য ,  মাছেদেরও দেখা মিলল ,  কিন্তু কচ্ছপ বাবাজীরা দূর অস্ত ।  

 আর তখনই দিগন্ত থেকে ভীম গতিতে কাপ্তানের গানের টানেই সাগর ফুঁড়ে উঠে এল কালো চকচকে টর্পেডোর মত এক লম্বাটে শরীর ,  বুঝে ওঠার আগেই সাগরে মিলিয়ে গেল ,  কেবল চোখে পড়ল তিন কোণা পাখনা !  

খানিক দূরে যেয়ে সাবলীল বাঁক নিয়ে আবার ফিরে এল আমাদের কাছে ,  বন্ধুত্বের প্রত্যাশা নিয়ে ।  না যার কথা ভাবছেন সেই হাঙর না ,  সে ছিল আমাদের আদি ও অকৃত্রিম বন্ধু ডলফিন ।   খুব খোশ মেজাজে ছিল সে ,  কত যে কৌতুককর ভঙ্গীতে  আসা - যাওয়া করল নৌকার কাছ দিয়ে ,   গড়ান দিয়ে ডিগবাজি দিল খামোখায় আমাদের নির্মল আনন্দ দেবার জন্য !  তার লেজের সৌন্দর্য দেখে মনে পড়ল হারম্যান মেলভিলের বিশ্বখ্যাত উপন্যাস মবি ডিকের এক জায়গায় লেখকের তিমির লেজের বর্ণনার কথা ,  যেখানে তিনি জোর দিয়ে বলেছেন এটি পৃথিবীর সবচেয়ে জাদুময় দৃশ্যগুলোর একটি ।  

এক পর্যায়ে বিদায় নিল মায়ার বাঁধনে জড়ানো নতুন বন্ধুটি ,  তখন আবার কচ্ছপের খোঁজে উপসাগরের অন্যপ্রান্তে রওনা হল আমাদের নৌকা ।  মাঝেই মাঝেই পথে পড়ছে ম্যানগ্রোভ বনের শাখাপ্রশাখা ,  তার মাঝেই প্রাকৃতিক ভাবে সৃষ্ট খালে এঁকে বেঁকে ঠিকই পৌঁছে যাচ্ছি আমরা অপর পাশে মাঝির মুন্সিয়ানার জন্য ।  


এক জায়গায় দেখা হল বিশ্বের সেরা মাছশিকারি পাখি মাছমুরাল (  অসপ্রে )  -  এর সাথে ,  সে দেখি বিশাল বাসাতে  সতর্ক ভঙ্গীতে বসে আগুনঝরা দৃষ্টি নিয়ে চেয়েই র‍য়ল আমাদের দিকে ।  

আরামে নিজের পালকে ঠোঁট ঢেকে ঘাড়টা ১৮০ ডিগ্রি ঘুরিয়ে বেশ একটা জম্পেশ ঘুমানোর প্রস্তুতিতে ছিল বাদামী গগনবেড় ,  

কিন্তু বেশী নৈকট্যের ফলে মানবজাতির বিদঘুটে গন্ধপছন্দ না হওয়ায় ডানা মেলে চলে গেল দৃষ্টিসীমার আড়ালে ।  

 ঘণ্টাখানেক এই নয়নাভিরাম স্থানটিতে নৌকা চালানোর পর এক জায়গায় নোঙর ফেলে কাপ্তান জানালেন সময় হয়েছে সাগরে অবগাহনের !  এবার আর উপর থেকে নয় ,  একবারে জলে ডুব দিয়ে ভাব করার চেষ্টা করব জলজ প্রাণীদের সঙ্গে ।  পায়ে ফ্লিপার আর চোখে স্নরকেলিং - এর গ্লাস এটে ঝাপিয়ে পড়লাম সবাই মেক্সিকো উপসাগরে , 

 তবে সমুদ্র তখন উথাল পাথাল ,  

জলও খুব স্বচ্ছ মনে হল না ,  তাই কিউবায় যে রঙ ঝলমলে অভিজ্ঞতা  হয়েছিল তার তুলনায় এখানের সমুদ্রের নিচের জগৎ বেশ ফিকে মনে হল ।  এর মাঝেই চিকো সাগরের তলদেশ থেকে কুড়িয়ে নিয়ে এল বেশ বড় আকারের এক জীবন্ত শঙ্খ ।  

খানিকক্ষণ সাগর দাপিয়ে আবার নৌকার নিরাপদ আশ্রয়ে ফিরে খেয়াল করলাম সূর্যদেব পশ্চিম দিগন্তে রাতের যাত্রার তোড়জোড় শুরু করেছেন , 


খানিকপরেই তার বদলে দেখা গেল কেবল রেখে যাওয়া স্মৃতির সোনালি চিহ্নগুলো ।  

আমাদেরও সময় হয়েছে তীরে ফেরবার ,  ভেজা শরীর নিয়ে নৌকার সামনে বসে আরামে গান গেয়ে গরম থাকার প্রয়াস চলতে থাকল  । 
শেষ চেষ্টা হিসেবে অগভীর এক খাড়ির ভিতরে দিয়ে যাবার সময় আমাদের চোখে পড়ল এক ভুতুড়ে চলমান আবছা অবয়ব ,  জল কেটে অদ্ভুত ভঙ্গীতে সাঁতরে চলেছে বিপুল আত্নবিশ্বাস নিয়ে ।  হুররে ,  টরটুগা !  অবশেষে এক সাগর কচ্ছপের দেখা মিলল ,  কি প্রজাতি বোঝা যাচ্ছে না ,  কিন্তু অভিজ্ঞ কাপ্তান জানালেন আর কয়েক মিনিটের মাঝে নিঃশ্বাস নিতে উভচর মহাশয় মুখ দেখাবেন ,  আমরা যেন প্রস্তুত থাকি । 
শুরু হল অপেক্ষার প্রহর গোণা ,  সেই সাথে সহযাত্রীরা কাউন্ট ডাউনের সাথে সাথে বলতে থাকল মজার মজার সব গল্প ,  শুনলাম জনাকয়েক মার্কিনী এইখানেই কচ্ছপের ভেসে ওঠায় দেরী হওয়ায় অধৈর্য হয়ে বলেছিল ,  তারা ডুব দিয়ে কচ্ছপটিকে উপরে তুলে কেবল ছবিতুলেই ছেড়ে দিতে পারবে কিনা ,  কোনরকম ক্ষতি না করে  ! 
 কি আব্দার !  কাপ্তান কড়া গলায় জানিয়েছিল -  এই গোটা এলাকা অভয়ারণ্য হিসেবে বিবেচিত ,  কেউ কোন কচ্ছপের সাথে এমন আচরণ করলে তারা এর এই অঞ্চলে আসবে না ,  ফলে হাজার মাথা কুটলেও আর তাদের দর্শন মিলবে না ।  
মিনিট পনের পরে সারাদিনের সমস্ত অপেক্ষার কষ্টকর মুহূর্তগুলো মুছে দিয়ে মেক্সিকো উপসাগর ঝলমল করে উঠল এক কচ্ছপের রূপে ।  

আকাশের পানে চেয়ে দেখি বিশাল এক ক্যানভাসে আমাদের সন্মানেই যেন আঁকা হয়েছে বর্ণনার অতীত এক অপরূপ শিল্পকর্ম ।  







মাচু পিঁচু




আগুয়াস ক্যালিয়ান্তেসের তারা জ্বলা আকাশের নিচে চুটিয়ে আড্ডা মেরে ফুরফুরে মেজাজে নিদ্রাদেবীর কোলে নিজেকে সমর্পণ করে ছিলাম ,  খুশী হব নাই বা কেন -  একে তো আড্ডার সঙ্গী আর পানীয়ের খানিকটা ব্যাপার আছে ,  তার চেয়েও ট্রিলিয়নগুণ আনন্দের ব্যাপার হচ্ছে পেরুর আন্দেজের কোলের এই ছোট শহরটিই বিশ্বের বিস্ময় ইনকা সভ্যতার পাহাড়ি শহর মাচু পিঁচু যাবার পথে শেষ সভ্যতার ছোঁয়া লাগা জনপদ ,  এরপর বাসে চেপে বা পদব্রজে সোজা সেই পাহাড় শীর্ষে অবস্থিত শহরে গমন ।  
কবে থেকে শুরু হয়ে মাচু পিঁচুর সাথে এই সখ্য ,  সাল মনে পড়ে না কিন্তু পড়ি তখন প্রাইমারী স্কুলে ,  বড়দের অদ্ভুতুড়ে জগতের মায়াবী আকর্ষণ নিয়ে হাতছানি দিত কিছু আজব জিনিস ,  তার মধ্য একটি ছিল রহস্য পত্রিকা নামের এক আজব পত্রিকা ,  সেবা প্রকাশনীর মাসিক মুখপাত্র ।   সেটির মলাটে ছিল এক বিশ্রামরত বাঘের ছবি ,  সেই সাথে লেখক শওকত হোসেনের সাক্ষাৎকারের কথা ।  ভিতরের এক লেখাতে ছিল বিশ্বের বিভিন্ন এলাকার না - পাওয়া গুপ্তধনের ফোলানো - ফাঁপানো বর্ণনা ,  সেখানে ছিল এক ভাঙ্গাচোরা শহরের সাদা কালো ছবি ,  নিচে লেখা -  মাচু পিঁচু । 
 কেমন অদ্ভুত একটা ছন্দময় মজার নাম -  মাচু পিঁচু ,  সেই প্রথম নামটির সাথে পরিচয় ,  এর পরে কত পত্রিকা ,  বই ,  তথ্যচিত্র ,  চলচিত্রে  (  সত্যজিৎ রায়ের আগন্তকসহ )  এর নাম শুনেছি তার লেখাজোখা নেই ।  এর মোহনীয় আকর্ষণে জড়িয়ে যাবার পর থেকেই স্বপ্ন দেখেছি একদিন ,  কোন এক দিন আন্দেজের পাহাড়ি এই শহরে যেতেই হবে আমাকে ।  

সেই লম্বা যাত্রা শেষ হয়েছিল গতকাল সন্ধ্যেয় আগুয়াস ক্যালিয়ান্তসের রেল ষ্টেশনে ।  কোন মতে সুপার ট্রাম্প হোস্টেলে মাথা গুজে পরের দিন ভোরে হিরাম বিংহ্যাম সড়ক ধরে মাচু পিঁচুর পথে আরোহণ চলবে এমনটাই ছিল পাকা পরিকল্পনা ,  সেই মোতাবেক স্থানীয় ইনকা গাইড এসে সব বুঝিয়ে দিয়ে গেল ,  সেই সাথে জানাল মাচু পিঁচুর পাশের সুউচ্চ শৃঙ্গ হুয়ানাপিচুতে তারা আরোহণের অনুমতি জোগাড় করে দেবে ,  কারণ হুয়ানা পিঁচুতে প্রতিদিন মাত্র ২৫০ জন পর্যটক প্রবেশ করতে পারে ,  যেখানে মাচু পিঁচুতে ৪০০০ জন ,  আর সেইখান থেকেই এক চিলতে স্বর্গের মতই মেঘের অপার্থিব রাজ্যে ভাসমান অবস্থায় দেখা যায় মাচু পিঁচুকে ।   শুধু শর্ত একটাই ,  পরদিন কাক -  চিল -  শকুন ওঠার আগেই আমাদের উঠে পৌঁছাতে হবে মাচু পিঁচুর মূল ফটকে ।  
ভোর ৫ টায় অ্যালার্ম দেয়াই ছিল  ,  কিন্তু বৃষ্টিপাতের প্রবল অস্তিত্ব জানান দেয়া উৎপাতে তার অনেক আগেই ঘুম ঠেলে সেই জায়গা দখল করে নিল উৎকণ্ঠা আর তার চিরসঙ্গী অধীর অপেক্ষা ।  এক সময়  বাস ছেড়ে যাবার সময় হয়ে গেল ,   চলে গেল গাইডকে দিয়ে রাখা সময়টুকু ,  ঘড়ির কাঁটা ৫টা থেকে ৯টা পেরিয়ে গেল ,  কিন্তু আকাশের কান্নার বিরাম নেই ,  মনে হচ্ছে আদি গোষ্ঠীদের মত আমাদেরও সূর্যদেবতাকে যোগ তপস্যা বলে মেঘের আড়াল থেকে সামনে আনার জন্য যজ্ঞে বসতে হবে । 
  এমনিতে হয়ত খারাপ লাগত না ,  হোস্টেলের বারান্দা দিয়ে সবুজ পাহাড় আর মেঘের মিতালি এই ধূসর সকালেও অপূর্ব লাগছে ,  একটা আলসে দিন এইভাবে গড়িয়ে গেলে এমন কোন ক্ষতি নেই ,  কিন্তু বিকেলে মাচু পিঁচুর ট্রেনে  ফিরতে হবে ,  টিকিটের পুরো টাকা অগ্রিম দেওয়াতো আছেই ,  পরের সীট আবার কবে ফাঁকা পাওয়া যাবে কেউই বলতে পারে না ,  তাই এত কাছে এসে এমন আবহাওয়া মানে জগতের শ্রেষ্ঠ পরিহাস -  মাচু পিঁচুর নিচে এসে দর্শন না পেয়ে ফেরত যাওয়া !  
ঝুম বৃষ্টিতে কাকভেজা হয়ে যেতে কোন আপত্তি নেই ,  সমস্যা হচ্ছে ক্যামেরা  (  স্থির ও ভিডিও )  নিয়ে ,  ওদের ছাড়াই বা যায় কি করে !  তবে সেরকম অবস্থা হলে সব ছাড়াই (  এমনকি পরনের বস্ত্র )  যেতে রাজী আছি ,  তিন বন্ধু মিলে বেশ খানিকক্ষণ ঝিমানো আড্ডা মেরে ,  এন্তার কোকা চা আর কফি ধ্বংস করে মোড়ের দোকানে থেকে সবচেয়ে সস্তা প্লাস্টিকের পনচো কিনে তাতেই কোনমতে ক্যামেরা সহ শরীর ঢেকে রওনা হয়ে গেলাম ,  জলবর্শার দলের তীব্রতা তখন অনেকটা কমে এসেছে ।  

একরত্তি শহরটার সাথেই বাসষ্টেশন ,  মিনিট পনের পরপরই বাস ছাড়ছে মাচু পিঁচুর উদ্দেশ্যে ,  হিরাম বিংহাম সড়ক দিয়ে একিয়ে বেঁকিয়ে চলেছে পাহাড় শীর্ষে ,  অনেকেই হাইকিং করে উঠে অবশ্য আবহাওয়া ভাল থাকলে ,  বেশী রোমাঞ্চপ্রিয়রা সাইকেলে ! 

  মিনিট বিশেকের যাত্রা ,  জলভরা পোয়াতী মেঘদের বেয়াদবিতে পথের খুব একটা ঠাহর করবার আগেই গন্তব্য চলে আসল -  এখন আধুনিক সভ্যতাকে বিদায় জানিয়ে আমাদের প্রবেশ ইনকাভুবনে ।  

 যারা আলোকচিত্রের ব্যাপারে সবিশেষ উৎসাহী তারা আগে ছবিগুলো আরেকবার দেখে নিতে পারেন  এই খানে  ! 
মাচু পিঁচু নিয়ে তো সারা বিশ্বই মেতে আছে আর পুনরাবিষ্কারের পর থেকে ,  এর ইতিহাস নিয়ে এত কচকচির আলাদা ভাবে কিছু নেয় ,  কিন্তু বলুন তো মাচু পিঁচুর সবচেয়ে বড় রহস্যটা এখন পর্যন্ত কি ?  ভাবতে থাকুন ,  উত্তর মিলবে লেখার মধ্যেই ।  

সাগর পৃষ্ঠ থেকে প্রায় ৮০০০ ফিট উপরে অবস্থিত এই ইনকা শহরটি নির্মিত হয় ১৪৫০ সালে ,  সম্ভবত ইনকা সম্রাট পাচাকুটির নির্দেশে ,  কিন্তু এর মাত্র একশ বছর পরেই শহরটি পরিত্যক্ত হয়ে যায় ,  কেন তা আমাদের জানা নেয় ,  হয়ত কোন রোগের মহামারী আকারে প্রকোপের ফলে ।   
মূল ফটকে অবশ্যম্ভাবী ভাবে গাইডের দেখা মিলল না ,  বেচারির দোষ দিয়ে লাভ নেই -  এমন আবহাওয়ায় কে এত ঘণ্টা বৃথা অপেক্ষা করবে !  কিন্তু এর  ফলে আমাদের হুয়ানা পিঁচুতে দাড়িয়ে মাচু পিঁচুর চমৎকার দৃশ্য দেখার এবং ছবি তোলার সম্ভাবনা এযাত্রায় থেমে গেল ।  

 সেখানকার টিকেট চেকিং ব্যবস্থা বেশ কড়া ,  দিনে যেহেতু মাত্র হাজার চারেক দর্শনার্থী যেতে পারে তাই একেবারে নাম ডেকে ডেকে ঢোকাল !  এরপরে পাথরের তৈরি রাস্তা ,  ইনকাদের আমলেরই ,  হয়ত এখানে একসময় পায়চারী করতেন ইনকা সম্রাট ,  শ্রমজীবী কৃষকেরা ,  সেই সাথে বহু শতাব্দী পরের অভিযাত্রীদের দল ।  এক জায়গায় মাচু পিঁচু আবিস্কারের ৫০ বছর পূর্তি উপলক্ষে ধাতব ফলক বসানো  (  এখন অবশ্য শত বর্ষ পূর্তি হয়েছে )  ,  আরেকটাতে হিরাম বিংহামের নাম বসানো সেই সাথে লেখা ১৯১১ সালে তার এই বিস্ময়শহরে পদার্পণের কথা ।   

আমেরিকার ইয়েল বিশ্ব - বিদ্যালয়ের এই তরুণ অভিযাত্রী শিক্ষককে অনেকে মাচু পিঁচু পুনরাবিষ্কারের জন্য সবটুকুই কৃতিত্ব দেয় যা মোটেও তার প্রাপ্ত নয় ,  প্রথম কথা হিরাম খুঁজছিলেন ভিলকাবাম্বা নামে ইনকাদের পাহাড়ি রাজধানী ,  সেটি তিনি পেয়েও যান ,  কিন্তু তার অভিজ্ঞতা ও জ্ঞানের অভাবে সেটির তাৎপর্য বুঝতে পারেন নি ,  বরং অভিযান চালাতে চালাতে মাচু পিঁচু এসে উপস্থিত হবার পর ভাবেন এটিই ভিলকাবাম্বা !  পরবর্তীতে অবশ্য তার ভুল ধারণার অবসান ঘটে । 

  সেই সাথে এই কথা দৃঢ় ভাবে বলা যায় হিরাম - ই এর একমাত্র আবিস্কারক নন ,  স্থানীয়রা অনেকেই এই ইনকানগরীর কথা জানত ,  এমনকি হয়ত মাঝে মাঝেই তীর্থযাত্রার মত সেখানে গমনও করত ,  কিন্তু আবিস্কারক হিসেবে তার স্থানীয় গাইডদের বিন্দুমাত্র কৃতিত্ব না দিয়ে সম্পূর্ণ সাফল্যের ভাগিদার হিসেবে তার নামই বলা হয়ে থাকে । 
 তৃতীয়ত হিরাম যে একজন নিষ্ঠ গবেষক ছিলেন এমন কোন প্রমাণ পাওয়া যায় নি ,  তিনি খানিকটা  স্টান্টবাজির মাধ্যমে খ্যাতি অর্জনের চেষ্টাতেই বিভোর ছিলেন ,  এবং মাচু পিঁচু থেকে পাওয়া অগণিত ইনকা কীর্তি অনৈতিক ভাবে গবেষণার কথা বলে আমেরিকায় নিয়ে যান ,  যা নীতিগত ভাবে অত্যন্ত অন্যায় ,  যদিও এই বছর ইয়েল বিশ্ব বিদ্যালয় প্রায় ৫০০০ নিদর্শন পেরুর কাছে ফেরত দিবে বলে জানিয়েছে ।  
হিরাম বিংহাম তার জায়গায় থাক ,  আমরা এগিয়ে চলি অপূর্ব ভাবে পাথর বাঁধাই করা সেই রাস্তা ধরে ,  সামনে পিছনে মানুষের মিছিল আর স্বর্গ থেকে তো বৃষ্টি ঝরে পড়ছেই ।   বেশ কিছু গলি ঘুপচি পেরিয়ে ছাউনি দেয়া তিনটি চালাঘরের দর্শন মিলল ,  যাদের দেয়ালগুলো খোদ ইনকাদেরই নির্মিত ,  কিন্তু খড়ের চালা আধুনিক কালে তৈরি ,  কেবলমাত্র দর্শনার্থীদের একটা ধারণা দেবার জন্য যে কেমন ছিল সেই সময়ের ঘরগুলো । 

 কারণ ,  কয়েক শতাব্দী পরিত্যক্ত থাকার ফলে পচনশীল বস্তুর স্থাপনার কোন অবশিষ্টাংশ ছিল না মাচু পিঁচুতে ।  তাই আগের ইতিহাস ফিরিয়ে নিয়ে আসার কিছু বৃথা চেষ্টা মাত্র ।  সেই সাথে প্রায় ধ্বংসপ্রাপ্ত শহরটিকে আগের অবস্থায় কিছুটা ফিরিয়ে আনার চেষ্টা চলছে গত একশ বছর ধরেই ।  
 এমন ঘরগুলো মূলত ব্যবহার হত খাদ্যশস্যের গুদাম হিসেবে ,  কেবল কিছু ঘরে মানুষের আবাস ছিল ।  এদের পাশের সিঁড়ি দিয়ে উপরে উঠতেই আক্কেল গুড়ুম করে চোখে পড়ল লামা  !  ল্যাতিন আমেরিকার উট জাতীয় এই প্রাণী মনে হয় সারা বিশ্বের কাছে অতি পরিচিত তার মাংস ,  পশম ,  পাহাড়ে চড়ার নেশা এবং ইনকা সভ্যতার সাথে সংশ্লিষ্টতার জন্য  (  আলপাকা এবং ভ্যিকুনা নামের আরও দুই প্রজাতি উট আছে সেখানে ,  এর মধ্যে আলপাকার পশম সবচেয়ে উৎকৃষ্ট এবং দামী )  ।  

 মনের সুখে সে চরতে চরতে সবুজ লকলকে ঘাস খেয়ে বেড়াচ্ছে প্রাচীন সেই চারণভূমিতে ,  তার দর্শন একটু নিকট থেকে পাবার জন্যই আরো কয়েক ধাপ সিঁড়ি টপকিয়ে ফাঁকা মত জায়গাটিতে যেতেই লামার ছবি আর তোলা হলে ,  অবাক বিস্ময়ে বোবা মুগ্ধ দৃষ্টিতে তাকিয়ে থাকলাম নিচের দিকে ,  যেখানে কুয়াশা - মেঘের অবগুণ্ঠন খুলে উঁকি দিচ্ছে অসংখ্য বইয়ের মলাটে দেখা একটি ছবি - 

স্বপ্নের মাচু পিঁচু ,  সাথেই সাথেই মনে কড়া রোদে ঝকঝকে আকাশের নিচের মাচু পিঁচুকে হয়ত দেখতে ভালই লাগত ,  কিন্তু এর পরিপূর্ণতা যেন এমন রহস্যঘন পরিবেশে আধা উম্মুক্ত আধা দৃশ্যমান অবস্থাতেই ।   চারপাশে আকাশ ছোঁয়া সবুজ পাহাড় ,  অনেক নিচে খরস্রোতা উরুবামবা নদী ,  আর মেঘে ঘেরা মাচু পিঁচু ,  শিল্পীর আঁকা পটের ছবির মত ,  কেবল আকাশে উড্ডায়মান গোটাদুয়েক কনডর শকুন বাদ গেছে !  

 যে কারণে এত শাপশাপান্ত করে আসা মেঘ আর তার নিক্ষেপিত সন্তান বৃষ্টিকে খানিকটে ধন্যবাদই দিলাম এমন মোক্ষম পরিবেশ সৃষ্টির জন্য ।  কিন্তু সেই সাথে সময়ের স্বল্পতা হেতু চরকির মত পাক খেয়ে ঘুরতে থাকলাম প্রাচীন সেই নগরীর রাস্তায় ,  ময়দানে ,  শস্যক্ষেত্রে ,  ভাঁড়ার ঘরে ,  উদ্যানে ,  সূর্য মন্দিরে ।  

পাথরের উপর পাথর মাপমত সাজিয়ে বসিয়ে কি চমৎকার দেয়ালের মাঝে টেকসই জানাল আর দরজা বানিয়ে নিয়েছিল তারা ,  


এক জায়গায় স্থানীয় বেশ কিছু গাছের সমাহার দেখা গেল , 

 আবার সেইখানেই দেখা মিলল কিছু পালকময় বন্ধুর ,  যার মাঝে ছিল একমাত্র পেরুরই বাসিন্দা বিশেষ প্রজাতির হামিংবার্ড ।  


আধা বৃত্তের মত সূর্য মন্দির ,   অনেক ইতিহাসবিদই মনে করে থাকেন মাচু পিঁচু অত্যন্ত পবিত্র স্থান ছিল ইনকাদের কাছে ,  এবং এর ভৌগোলিক অবস্থানের কারণেই হয়ত তারা এইখানে পাহাড়ি শহরটি নির্বাচন করেছিল ,  স্থাপন করেছিল উপাসনালয় ।  

সেই সাথে জল সেচের মাধ্যমে এই বন্ধুর ভূমিকেই তারা উর্বর করে তোলে ,  শস্যক্ষেত্রে উৎকৃষ্ট ফসলের উৎপাদনের মাধ্যমে হয়ে ওঠে স্বয়ংসম্পূর্ণ তেমনি পশুপালনের মাধ্যমেও হয়ে নিশ্চিন্ত  হয়ে ওঠে মাংস এবং পশমের জোগাড় ।  
বিশাল শহরটির সর্বত্রই যেন ইতিহাসের জাদু মাখানো ,  অবাক লাগে ,  ভাল লাগে ,  আপ্লুত হয় বিস্ময়ে ,  মুগ্ধতায় ,  সেই সাথে বারিধারায় !  একবার তো সদলবলে সূর্য বন্দনাও করা হল মেঘমুক্ততার জন্য , 

 কিন্তু বিধি বাম ,  তাই বৃষ্টিস্নাত মাচু পিঁচুর অভিজ্ঞতা নিয়েই ট্রেন ধরার জন্য শুরু হল আমাদের দৌড়  ! 

ও আচ্ছা ,  বলেছিলাম মাচু পিঁচুর সবচেয়ে বড় রহস্যের কথা ,  যা আমাদের কাছে আজও অজানা ,  সেটি হচ্ছে ,  আমরা যেন কোন শহর নিয়ে কথা বলছিলাম ?  কেন ,  মাচু পিঁচু  !  আরে ,  সে তো  আমাদের দেওয়া নাম ,  এর আসল নাম কি মানে ইনকারা শহরটিকে কি নাম ডাকত ?  উত্তর -   আমাদের অজানা আজও  !  !  !  
 (  খুবই ছোট আমরা তখন ,  এত্তো ছোট যে  ঠিক মত মনেও পড়ে না ,  টেলিভিশনে বিটিভির ইতিহাসের অন্যতম সেরা নাটক হুমায়ূন আহমেদের বহুব্রীহি দেখাত ,  যে নাটকটির তুই রাজাকার সংলাপটি নব আবেগে ভাসিয়ে ছিল সমগ্র জাতিকে ।  
নাটকটির অনেকগুলো সংলাপই ব্যপক জনপ্রিয়তা পেয়েছিল ,  কিন্তু অসাধারণ শক্তিমান বর্ষীয়ান অভিনেতা আবুল খায়েরের  (  পাকুন্দের ইমদাদ খোন্দকার )  সবসময় বলা ,  আপনারা বটবৃক্ষ কথাটি কানের পর্দায় লেগে আছে আজও ।  মনে হত ব্যাটা মহা ধড়িবাজ ,  মানুষ কখনো বটগাছ হতে পারে নাকি ?  
কিন্তু এখন জানি পারে ,  কিছু কিছু মানুষ তাদের চারিত্রিক মহত্ত্ব ,  দৃঢ়তা , মহানুভবতা দিয়ে একটি প্রাচীন বটের চেয়েও বিস্তীর্ণ এলাকা দখল করে রাখতে পারে ,  অন্যদের তাদের সেই বিশাল চরিত্রতলে বেড়ে ওঠার সুযোগ দিতে পারে ।   তেমনি একজন আমার ইমন দা  (  ডঃ রহমতুল্লাহ ইমন )  ।  
যার মত বিনয়ী ,  সত্যবাদী ,  অসাম্প্রদায়িক ,  উৎসাহী ,  বন্ধুত্বপরায়ণ ,  মুক্তমনা ,   জ্ঞানী শিক্ষকতো অনেক দূরের কথা ,  এমন মানুষই আমাদের আত্মঅহমিকায় জর্জরিত সমাজে অতীব বিরল ।  আমার সৌভাগ্য ইমনদাকে কাছে  থেকে দেখার সুযোগ অল্প হলেও মিলেছিল ,  যদিও তার মত বিনয়ী আমি কোনদিনই হতে পারব না ,  দুর্ভাগ্যবশত ইমনদাকে শিক্ষক হিসেবে পাওনা হল না এখনো ।  
দাদা ,  আপনি বলেছিলেন পেরু আপনার স্বপ্নের দেশ ,  মাচু পিচু আপনার অন্যতম ভবিষ্যৎ গন্তব্য ।  আমি জানি ,  আপনার এই আশাও অন্য অনেক আশার মতই পূরণ হবে শীঘ্রই ।  ভালো থাকুন ,  সবসময় ।  বটবৃক্ষের মত আশ্রয় দিন আমাদের বরাবরের মতই আপনার ছায়ার নিচে ।   ) 






অ্যাজটেক শহর তেওতিহুয়াকান ,  যেখানে মানুষ পরিণত হত ঈশ্বরে




তীক্ষ ,  জান্তব ,  পাশবিক  এক রক্ত জল করা চিৎকারে চারপাশের শান্তিময় পরিবেশ যেন নিমিষের মাঝে নরকপুরীতে পরিণত হল ।  ডিএনএ - তে খোদিত আদিম আতঙ্ক আবারো তার নগ্ন রূপে খেলে গেল দেহের প্রতিটি শিরা - উপশিরায় ।  পা তুলে মুহূর্তের মাঝে পায়ে হরিণের গতি এনে হাওয়া হয়ে যাবার চিন্তা করছি ,  এই সময় সেই হিম চিৎকারে আবার ভরে গেল মহাবিশ্ব !  ঠিক চিৎকার নয় ,  প্রচণ্ড রাগে বিচ্ছিরি ভাবে গর্জন করে খকখক করে কাশলে এমন আতঙ্কময় শব্দের উৎপত্তি হতেও পারে ।   এমন ভর দুপুরে ,  খাঁ খাঁ রোদের মাঝে পিলে চমকানো চিৎকার কোথা হতে আসতে পারে  ! 
৩১ ডিসেম্বর ,  ২০১১ ,  বছরের শেষ দিনে দাড়িয়ে আছি বিশ্বের সর্বপ্রথম মেট্রোপলিটান মেক্সিকো সিটির  (  এই শহরই প্রথম জনপদ ,  যার জনসংখ্যা এক মিলিয়ন ছাড়িয়েছিল )  অদূরেই  অ্যাজটেক সভ্যতার টিকে থাকা সেরা নিদর্শন তেওতিহুয়াকান শহরে ,  এক পিরামিডের দোরগোঁড়ায় ,  সেখানেই এমন বিপত্তি !  


ঘাড় ঘুরাতেই চোখে পড়ল বিশাল সমব্রেরো মাথায় দিয়ে এক জাঁকালো গোঁফের মেক্সিকান ।   দেঁতো হাসি দিয়ে হাতের ক্ষুদে বস্তুটির দিকে আমার দৃষ্টি আকর্ষণ করল ,  ছোট একটা পাথুরে খণ্ড ,  খানিকটা ক্রোধোমত্ত বাঘ্রের আদল ।  সেটা এই রদরিগেজ ব্যাটা মুখে পুরে ফুঁ দিতেই আবার বিশ্ব টলে উঠল সেই রক্ত জল করা প্রবল অজানা হুংকারে !   বোঝা গেল সেটা একটা বাঁশি ,  জোরসে বায়ু সঞ্চালন করলেই আমাজনের রাজার ডাক শুনতে পাওয়া যায় !   তাই বলে ,  এমন দিন দুপুরে এভাবে পিলে চমকে দিবে ,  আবার আমাদের কাছে সেই বাঁশি বিক্রি করতে চাচ্ছে গুঁফো ব্যাটা  !  আস্পর্ধা !  চটে মটে অগস্ত্য মুনির মত দৃষ্টি দিয়েই অগ্নিবাণ নিক্ষেপ করে রওনা দিলাম কাছের পিরামিডের সিঁড়ি ভাঙতে ।  

মেক্সিকোতে পর্যটকদের আকৃষ্ট করার জন্য প্রকৃতি ,  ইতিহাস ,  স্থাপত্য ,  সংস্কৃতি ,  মশলাদার খাবার কোন কিছুরই অভাব নেই ।  বিশেষ করে মায়া ,  অ্যাজটেক ,  টোলটেক ,  ওলমেক কত বিখ্যাত - অখ্যাত সভ্যতার প্রাচীন নিদর্শনগুলো দেখতে সারা বিশ্ব থেকে জমায়েৎ করে কোটি কোটি ভ্রমণপিপাসুরা ,  কিন্তু সবচেয়ে বেশী ভিড় কিন্তু ঘটে এই তেওতিহুয়াকানেই ।  প্রায় ২০০০ বছর আগে নির্মিত এই বিশাল নগরে যেখানে ঠাই পেয়েছে ল্যাতিন আমেরিকার সবচেয়ে বড় পিরামিডগুলো কয়েকটা । 
কিন্তু কারা  তৈরি করেছিল এই আকাশ ছোঁয়া পিরামিড ,  বিস্তৃত রাজপথ ,  নিখুঁত ম্যুরাল ,   অজস্র দালান - কোঠা ?  উত্তর -  এখনো জানা নেই ।  যদিও সর্ব সাধারণের কাছে তেওতিহুয়াকান অ্যাজটেক সভ্যতার অন্যতম কেন্দ্রবিন্দু বলেই পরিচিত  । 

 কিন্তু ইতিহাসবিদরা আজ পর্যন্ত নিশ্চিত করে বলতে পারছেন না ,  এই নগর কি কেবলমাত্র যুদ্ধবাজ অ্যাজটেক গোত্রের তৈরি ,  যাদের রাজধানী ছিল এখানে থেকে মাত্র ৩০ কিলোমিটার দূরে  (  বর্তমানের মেক্সিকো সিটি )   ,  নাকি নানা গোত্র ,  নানা সভ্যতার সম্মিলিত প্রয়াস এই বিস্ময় !  আচ্ছা ,  এর উত্তর প্রাচীন ভাষাবিদ ও প্রত্নতত্ত্ববীদরা খুঁজে আরো  কয়েক দশক গলদঘর্ম হতে থাকুক ,  আমরা সেই অবসরে শহরটা  ঘুরে ফেলি ।  এবারের ভ্রমণ সঙ্গী হিসেবে জুটেছে আমার মেক্সিকান ভাই ইসাইয়াস সেরণা ।   তবে অ্যাজটেক ভাষায় শহরটির নামের একটি অর্থ -  -  -  যে শহরে মানুষ পরিণত হত ঈশ্বরে  !  !  ! 
খ্যাতির শীর্ষে অবস্থানকালীন সময়ে এই শহরে দুই থেকে আড়াই লক্ষ অধিবাসী ছিল ,  তাও প্রায় ১৭০০ বছর আগে  ,  এখান থেকেই আশা করছি বুঝতে পারছেন কি জমজমাট ব্যাপার ছিল সেই সময়ে ।  সমগ্র শহর এলাকায় নানা আকারের ১৫টির মত পিরামিড আছে ,  সবগুলোতে আরোহণের অনুমতি যেমন নেই ,  তেমন নেই সময়ও ।  তাই সবার আগে যাওয়া হল সেই সময়ের সবচেয়ে ক্ষমতাশালী ঈশ্বর পালকযুক্ত সরীসৃপের পিরামিড মন্দিরে  (  যদিও  অ্যাজটেকদের সবচেয়ে আরাধ্য দেবতা পালকাবৃত সরীসৃপের নাম ছিল কেটজালকোয়াটল ,  কিন্তু এমন দেবতার ধারনা আরো অনেক অনেক প্রাচীন ।  তবে লেখার সুবিধার্থে এখন থেকে কেটজালকোয়াটল নামটিই ব্যবহার করব )  । 


বিশাল এই পিরামিডটির    (  এই শহরের ৩য় বৃহত্তম পিরামিড )  অন্যতম বৈশিষ্ট্য  চমৎকার বাঁধানো সিঁড়ির দুইপাশে এবং চারধারের দেয়ালের দেবতা প্রধান কেটজালকোয়াটল এবং বৃষ্টির দেবতা  তিলালকের খোঁদাই করা ভাস্কর্য ।   ধারনা করা হয় এই বিদঘুটে ঈশ্বর বিশ্বাস ছিল অ্যাজটেকদের মত শক্তিশালী রণনিপুন জাতির পতনের অন্যতম প্রধান কারণ -  সেই যে যুগে যুগে আগত সব ধর্মের মতই তাদের বিশ্বাসেও ছিল দেবতা কেটজালকোয়াটল একদিন ফিরে আসবেন এই ভূমিতে ,  মানুষের রূপেই ,  তার চামড়া হবে উজ্জল ,  চুল সোনালি বর্ণ ।  আর তাই তো  স্প্যানিশ লুটেরা বাহিনীর প্রধান হার্নান কর্টেযের সাথে যখন অ্যাজটেক রাজাধিরাজ মক্টেজুমার সাক্ষাৎ হয় ,  রাজা নিজে থেকেই দেবতা ভেবে  নীচ ,  লোভী ,  নিষ্ঠুর ,  বর্বর কর্টেযকে তার সিংহাসন ছেঁড়ে দেন ,  এর পরের ইতিহাসতো সবারই জানা ।  আর মীরজাফর ,  গোলাম আজমরাতো সব যুগেই ,  সব জাতিতেই বর্তমান ! 

দুঃখজনক ভাবে এই অপূর্ব পিরামিডটির উপরের অনেকখানিই প্রাকৃতিক কারণে ভেঙ্গে পড়েছে ,  উপরে ওঠার অনুমতি নেই ।  এর মাঝেই  জানা গেলে এর নিচে অন্তত শখানেক মানব কঙ্কালের সন্ধান মিলেছে ,  মানে দেবতার সন্তুষ্টির জন্য ধর্ম ব্যবসায়ীর দল ,  সর্বকালের সর্বযুগের বোঝা ঐ পুরোহিতরা বলি দিয়েছে নিষ্পাপ জনসাধারণকে  আকাশ থেকে নেমে আসা দৈববাণীর কথা বলে ।  কাছের জাদুঘরেই শুনলাম  সেইসব হতভাগ্য  উৎসর্গকৃতদের কঙ্কাল রাখা আছে ।   কেমন  একটা গা শিউরানো পরিবেশ ।  মনে হল এর মাঝেই সফেদ পোশাক পরে বলির পাঁঠার মত নত মুখে চলছে জনতা ,  উপরে রক্ত মাখা কালো  পাথরের ছুরি হাতে বীভৎস মুখোশ পরা পুরোহিত ,  নিচে উম্মাদ জনতা ,  আর সব কিছুরই কেন্দ্রবিন্দুতে রাজামহাশয় । 

সেই হত্যাযজ্ঞের স্থান থেকে চললাম দুই আমেরিকার সবচেয়ে বিখ্যাত কিন্তু আকৃতির দিক দিয়ে ২য় বৃহত্তম পিরামিড ,  পিরামিড অফ দ্য সান  (  সূর্য পিরামিড  )  দর্শনে  ( সর্ববৃহৎ পিরামিড ভ্রমণের কথা অন্য লেখায় জানাব )  ।  বেশ চওড়া ,  বাঁধানো প্রাচীন রাস্তা ঘাট ,  এক পাশে  রঙ ঝলমলে পসরা নিয়ে বসেছে স্থানীয়রা ।  তাতে নানা আকারের ,  নানা ধাঁচের মুখোশ ,  কাপড় ,  বাঁশি ,  অ্যাজটেকদের অস্ত্র আর অবশ্যই সেই পিলে চমকানো জাগুয়ারের ডাকের বাঁশি উপস্থিত ।  

তারমধ্যে এক ধরনের কচ্ছপের মূর্তিধারী বাঁশি বেজায় পছন্দ হয়ে গেল গোলাপি পোশাক পড়ে থাকা এক টুকটুকে দাদীমার পসার থেকে ,  কথা বলে জানা গেল উনার মাতৃভাষা নাহুয়াটল !  উরেব্বাস ,  এ যে সাক্ষাৎ অ্যাজটেকদের বংশধর !  এই প্রাচীন ভাষায় অবশ্য মধ্য আমেরিকায় এখনো প্রায় ১৫ লক্ষ মানুষ কথা বলে থাকে ,  কিন্তু চোখের সামনে এই প্রথম একজনের দর্শন মিলল ।  সাথে সাথেই আবদার করে বসলাম ,  দাদীমা ,  তোমার একটা ছবি আমায় তুলতেই হবে যে !  
শুনেই মহিলা মিষ্টি ভাষায় যা একখান ঝাড়ি দিলেন ,  সোজা মুখের উপরে স্প্যানিশে বললেন ,  যা ছোড়া ,  আমার মুখের বলিরেখার সংখ্যা তোর বয়সের চেয়ে বেশী জানিস !  রঙতামাসার আর জায়গা নাই ,  এসেছে আমার ছবি তুলতে এই বয়সে !  
সেই সাথে মিনিটখানেক গজ গজ করার পরে রাগ একটু পড়লে ,  দুইজনে নানা কায়দা করে তাদের সুমহান সভ্যতার নানা কীর্তির কথা বলার পরে শত বর্ষের নিস্তব্ধতা ভেঙ্গে দাদীমা বোবা দৃষ্টি মেলে চাইলেন ক্যামেরার দিকে । 

সেখান থেকে সোজা সূর্য পিরামিডের পাদদেশে ,  বিশাল স্থাপত্য উঁচু হতে হতে এক সময় মনে হল আকাশেই মিলে গেছে ,  যেখানে আছে কল্পিত স্বর্গ ,  যেখানে থাকেন কল্পিত ঈশ্বর ।  আচ্ছা ,  অধিকাংশ ধর্মের ঈশ্বরেরা আকাশবাসী হয় কেন  !  

 ধাপে ধাপে সিঁড়ি বেয়ে আমাদের যাত্রা এখন সেই স্বর্গ পানে ,  একটানা উঠে যাবার বোকামো না সাহস কোনটাই না দেখিয়ে  খানিক পরপরই থেমে চারদিকের স্মৃতি ফ্রেমবন্দী করতে করতে ধীর গতিতে চলল আমাদের যাত্রা আয়তনের দিক দিয়ে সারা বিশ্বের ৩য় বৃহত্তমের এই পিরামিড শীর্ষে ,  যদিও মিশরের সর্ববৃহৎ পিরামিডটির চেয়ে এর উচ্চতা তার অর্ধেকেরও কম ।  

মিশরের পিরামিডের মত ফাঁপা বা গুপ্তকক্ষময় ছিল না এই  পিরামিডগুলো ,  বরং প্রথমে ভিত্তি গেড়ে তার উপর স্টেপ পিরামিড নির্মাণের নিয়ম অনুসরণ করে একের পর এক স্টেপ নির্মাণ করে করা হয়ে ছিল দেবতাদের ভাঁড়ারে উঁকি দেবার এই চেষ্টা ।  
মেক্সিকো সিটি এমনিই সাগরপৃষ্ঠ থেকে বেশ উপরে ,  তার উপরে এমন উঁচু পিরামিদে পাথরের সিঁড়ি বেয়ে উঠতে অনেকেই বেশ গলদঘর্ম হচ্ছেন বটে কিন্তু নিরাশ হচ্ছে না কেউই ,  খানিকক্ষণ জিরিয়ে নিয়ে ,  বুকের হাঁপরে সুবাতাস ভরে ,  মুখে লেবুজল দিয়ে আবার সিঁড়ি ডিঙ্গানো ।  

পিরামিড শীর্ষে পোঁছে সবার আগে চোখ গেল এর চারিপাশের বিস্তৃত তেপান্তরের মাঠে ,  দূর পর্বতে যেয়ে ঠেকেছে যার এক সীমানা ।  আসলে ,  এই পিরামিড সহ  অন্যান্য সব স্থাপনাই তো এক মহা জটিল  নগরপরিকল্পনার অংশ ।  কেমন অতি ক্ষুদ্র মনে হয় নিজেদের অসীম শূন্যের নিচে দাড়িয়ে সেই হারিয়ে যাওয়া ইতিহাসকে মনে করলে ।  

সূর্য পিরামিড নামটি অ্যাজটেকদেরই দেওয়া ,  এর পাদদেশ দিয়েই চলে গেছে মৃতদের রাস্তা  (  অ্যাভিনিউ অফ দ্য ডেড  )  ,  শেষ হয়েছে শহরের অন্য মাথায়  ,  তেওতিহুয়াকান নগরের ২য় বৃহত্তম পিরামিড ,  পিরামিড অফ দ্য মুন বা চন্দ্র পিরামিডের দোর গোঁড়ায় ।  


কি অসামান্য এই অনুভূতি ,  কতদিন রাত অবিরাম স্বপ্ন দেখেছি এই জায়গায় একটি বারের জন্য হলেও দাঁড়াব বলে ,  পুরনো ন্যাশনাল জিপগ্রাফিকের পাতা উল্টে বার বার মনকে প্রবোধ দিয়েছি -  একদিন আমিও ।  আজ সেই সূর্য পিরামিডের শীর্ষে নিজেকে আবিস্কার করে কেবল অবাক বিস্ময় আর অপার আনন্দেই ভাসলাম না ,  বরং কৌতূহলী মন আরো অজস্র প্রশ্ন খাঁড়া করল এই সভ্যতা ও শহর ,  আর সর্বোপরি এর অধিবাসীদের নিয়ে ।  
আস্তে আস্তে আবার নিচের দিকে ,  গোটা শহরের প্রায় সবটুকুই যে বাকি পড়ে আছে এখনো ! 


  আস্তে আস্তে সেই মৃতদের সড়ক পাড়ি দিয়ে আরো নানা অর্ধ সমাপ্ত পিরামিডজাতীয় স্থাপনা পাড়ি দিয়ে অবশেষে দোরগোড়াতে হাজির হল চন্দ্র পিরামিড ,  যার ভিত্তি সূর্য পিরামিডের চেয়েও প্রাচীনতর ।  


কিন্তু এই পিরামিডটিতে সংরক্ষণজনিত কারণে কেবলমাত্র অল্পদূর পর্যন্ত আরোহণের অনুমতি আছে ,  তারপর পথ বন্ধ !  তাও সই  ,  অন্তত উপরে উঠলে অদূরের সূর্যপিরামিডসহ শহরের বিশাল অংশের ছবিতো  পাওয়া সম্ভব হবে ,  কারণ চন্দ্র পিরামিড শহরের অন্য প্রান্তে অবস্থিত ।  



এত পাহাড়সম সুউচ্চ পিরামিড দুপুরের খরতাপে ডিঙ্গালে যা হয় ,  পাকস্থলীস্থ দেবতা কুইকুই করে অস্তিত্বের জানান দিয়ে বললেন ,  আমিই সব ,  বাকি সব দেবতা মিথ্যে !  আমাকে সন্তুষ্ট কর ,  নইলে খবর আছে  !  আর কি ,  নগর সীমানার কাছেই স্থানীয় কিছু খাবারের দোকান চোখে পড়ে ছিল আগেই ,  তারই একটাতে যেয়ে আসন গ্রহণ করা হল তরিবৎ করে পেটপুঁজোর আশায় ।   মনের কোণে আশা যদি অ্যাজটেকদের কোন খাবার মিলে যায় ,  তাহলে এই প্রাচীন স্থানে সব মিলিয়ে সোনায় সোহাগা !  
রেস্তোরাঁর যে ছোকরা খাবারের তদারকি করতে এল ,  সে অবিকল আমার খালাত ভাইয়ের মত দেখতে !   আমার ভাঙা ভাঙা স্প্যানিশ শুনে অবাক দৃষ্টিতে তাকিয়ে নিশ্চয়ই ভাবতে লাগল -  এ আবার কোথাকার মেক্সিকান !  নিজের মায়ের ভাষা ভুলে খেয়ে আছে !  চেহারার এত মিল দেখে তাকে অনুরোধ করলাম একটা ছবি তুলাবার জন্য ,  কিন্তু লাজুক ছেলে রাজি হল না !  কিন্তু গরম গরম অ্যাজটেক খাবার এনে দিল পাত ভরে ,  আমরাও নিবিষ্ট ভাবে খেয়ে চললাম পেট পুরে ।  ভাত আর শিমের সাথে খরগোশের মাংস  (  খবর নিয়েছি পোষা খরগোশ ,  বুনো  প্রাণী এই জীবনে খেতে চাই না )  সেই সাথে অসাধারণ এক চকলেট সস ,  এটি একেবারে অ্যাজটেক রেসিপি , প্রায় ৭০টি ভিন্ন ভিন্ন মশলার সমন্বয়ে তৈরি ,  কিন্তু মোটেও মশলাদার নয়  ! 

 কেমন একটা মিঠে কড়া আমেজ !   সেই সাথে সবুজ সব্জিমত কি একটা যেন উপরে ছড়ানো ,  প্রশ্ন করতেই জানা গেল ক্যাকটাস !  

ক্যাকটাসের কিছু মোলায়েম অংশ পরিষ্কার করে এভাবে খাওয়ার রেওয়াজ দুনিয়ার এই অঞ্চলে  !  সেই সাথে অবশ্যই একাধিক রকমের সালসা থাকবেই টেবিলে ,  কারণ দেশটার নাম মেক্সিকো !  মরিচের উদ্ভব এখানেই !  । 
খাবার পাট চুকলে যাওয়া হল  এক ও অদ্বিতীয় তেওতিহুয়াকান জাদুঘর দেখতে ,  বিশাল তার সংগ্রহ ।  ইতিহাসের নানা পর্যায় গ্রন্থনার চেষ্টা করা হয়েছে যথাসম্ভব     নিখুঁতভাবে প্রমাণসাপেক্ষে ।  নানা স্তরের সাহায্যে দেখানো হয়েছে কেমন ছিল তখনকার সমাজব্যবস্থা ,  মৃৎশিল্প ,  অস্ত্রনির্মাণ ,  বস্ত্র বয়ন ,  অপূর্ব সুন্দর সব ভাস্কর্য ,  মুখোশ , 









 আর সেই সাথে অতি অবশ্যই দেবতাদের প্রতিলিপি । 



একপাশে রাখা ঈশ্বরের পিরামিডে পাওয়া কিছু নরকঙ্কাল ,  মানুষের দাঁতের বিশাল সংগ্রহ ।  




সেই সাথে সুবিখ্যাত ম্যুরালগুলি দেখা গেল আসল রঙে ।  


জাদুঘরে অনেক দর্শনীয় বস্ত থাকলেও বিখ্যাত অ্যাজটেক ক্যালেন্ডার বা বর্ষপঞ্জি চোখে না পড়াই খানিকতে খুঁতখুঁতে লাগছিল ,  কিন্তু বাহিরে এক দোকানির কাছেই মিলল এই সপ্তবর্ণা গাণিতিক বিস্ময় । 

সকল আশার ষোলকলা পূর্ণ হওয়ায় অ্যাজটেকদের রাজ্য থেকে বিদায় নিয়ে আমাদের যাত্রা শুরু হল দূরের মায়া সভ্যতার কেন্দ্রবিন্দুর দিকে ।   







ড্রাকুলার দুর্গে 




ট্রান্সেলভেনিয়ায় আঁধার নেমে আসছে সেই দিন ,  পাহাড়ি অন্ধকার বাদুড়ের মত নিকষ ডানার বিস্তার ঘটিয়ে হটিয়ে দিচ্ছে সূর্যের অস্তিত্বের শেষ চিহ্নকেও ,  এমনকি দিগন্তে রেখায় যেখানে সূর্যদেবের রথ কয়েক মুহূর্তের জন্য একটু বেশি সময় গোধূলি - আলো ছড়িয়ে ভেসে থাকে তাও যেন আজ কী এক আশঙ্কায় একটু দ্রুতই বিদায় নিল ।  আমাদেরও তাড়াহুড়ো বাড়ছে ,  আমরা বলতে পূর্ব - ইউরোপ ভ্রমণে বের হওয়া চার বাঙ্গালী  ( রমজান ভাই ,  শাহিন ভাই ,  বড় ভাই তানভীর অপু এবং আমি )  ,  তাড়াহুড়োর মূল কারণ সেই রাতের গন্তব্য যে শহর তা জানি কিন্তু কোন সরাইখানার সাথে পূর্ব - যোগাযোগ করা হয় নি ।  পাহাড়ি এলাকায় ছড়ানো - ছিটানো ক্ষুদে ক্ষুদে জনপদ ,  এর মাঝে গ্রীষ্মকাল বিধায় পর্যটকদের ভিড়ে সরগরম ,  কাজে কাজেই থাকার জায়গা মিলতে ঝামেলা হতেই পারে ,  আর এটা আমরা কোন মতেই চাই না ,  কারণ এটি ট্রান্সেলভেনিয়া ।      
We are in Transylvania and Transylvania is not England .  Our ways are not your ways ,  and there shall be to you many strange things .   -  -  Dracula  ( Bram Stoker )   । 

জি ব্রাম স্টোকারের বিশ্বখ্যাত উপন্যাস ড্রাকুলার নায়কের আবাস এখানেই ।  তার সাথে দেখা হোক বা না হোক ,  সেই ফেনিয়ে ওঠা কুয়াশা ,  প্রেতাত্মার মত ভেসে চলা মেঘ ,  পাহাড়ের মুখব্যাদান করে থাকা নীরবতা ,  শীতল বৃষ্টি এমনকি স্থানীয়দের ব্যবহারে উষ্ণতার অতিমাত্রায় অভাব সবই যেন নিজের অজান্তে কোন এক অমঙ্গলের গান গাইছে ।  তারপরও রোমাঞ্চের আশাতেই হয়ত সাহস করে পথের বাঁকে আবিষ্কার করলাম সেই রাতের গন্তব্য ব্রাসভ শহর ।  জেকে ধরা আঁধারে চটজলদি সেই ব্যাকপাকারস হোস্টেল সামনে পেলাম সেইখানেই উঠে গেলাম অচেনা অলি - গলিতে কালো ওভারকোট পরা তীক্ষ শ্বদন্তের মালিকের হঠাৎ সাক্ষাৎ এড়াতে । 

 সেই হোস্টেলের মালিক দম্পতির প্রিয় শব্দ ছিল  ‘ না ’  !  গরম পানি আছে ?   ‘ না ’  !  রাতের খানা মিলবে ?   ‘ না ’  !  এক্সট্রা বালিশ আর কম্বল মিলবে ?   ‘ না ’  !  কফি ?   ‘ না ’  !  শুধুই এইটাতেই নয় তাদের এইখানে স্লিপিং ব্যাগ ব্যবহার করলে বিশাল অংকের জরিমানা করা হবে ,  ব্যাপারটা কি আসল নাকি কৌতুক এইটা জিজ্ঞাসা করলেই পুরো বেলু লুগোসি অভিনীত কাউন্ট ড্রাকুলার মত ভেংচি কেটে জানালেন যে অনেক আগে কোন পর্যটকের ব্যাগ থেকে ছারপোকা বেরিয়ে নাকি তাদের বিশাল অংকের অর্থের ক্ষতিসাধন করেছিল ,  তারপর থেকেই এই সাবধানতা ।  যাক ,  হোটেলের মালিকের ব্যবহার যায়ই হোক ,  বিছানা - পত্তর বেশ ভালই ,  সেইখানে ছারপোকাও নেই ,  ব্যাকপ্যাক সেখানে ফেলে বেরিয়ে পড়লাম সবাই জঠরানল নেভানোর জন্য ।    

কেমন যেন মরা একটা শহর ,  দালান - কোঠা ভালই আছে কিন্তু প্রাণ নেই !  ঝিরঝির বৃষ্টিতে স্থানীয় খাবারের খোঁজে বেশি ঘুরাঘুরি না করে হাতের কাছে কে এস সি - তেই প্রবেশ করতে হল ।  খেতে খেতেই চারিদিকে ট্যুরিস্টের ভিড় দেখে রমজান ভাই দরাজ গলায় হো হো করে হেসে বললেন  “ দেখছ মানুষের কাজ ,  ড্রাকুলার মত একটা কল্পনার জিনিস নিয়ে কতই না উৎসাহ আর ভয়  ”  ।  জিজ্ঞাসা করলাম ড্রাকুলার কথা কিছু জানা আছে কিনা ।  জানা গেলে তিন ভ্রমণসঙ্গীর কেউই ড্রাকুলার বই বা সিনেমা কোনটা সম্পর্কেই খুব একটা মাথা ঘামান নি ,  তাই ভাজা মুরগির ঠ্যাং আর ডানা চিবোতে চিবোতে মিনিট চারেকের মধ্যেই তাদের বললাম ট্রান্সেলভেনিয়ার আতঙ্কের কথা ,  রক্তচোষা বাদুড় আর উধাও হয়ে যাওয়া রোমানিয়ান রাজার মৃতদেহের কথা !  ফলাফল মিলল সেই রাতেই !  কেউই আর রাতে একটা টয়লেটেও যেতে চাচ্ছিল না !  আর পাকনামো করে খোদ ড্রাকুলার রাজ্যে বসে কৈশোরের রোমাঞ্চ ফিরিয়ের আনার জন্য গা শিরশিরে অনুভূতি নিয়ে পড়ছিলাম সেবা প্রকাশনীর প্রকাশিত ড্রাকুলার অনুবাদ ।  

সত্যি বলতে ,  সেই রাতে জানালার বাহিরে তাকিয়ে হঠাৎ হঠাৎ মনে হয়েছিল যে কিছু একটা ঝুলে আছে কিনা ,  কেউ জানালা দিয়ে আসতে গলে বেরিয়ে আসবে কিনা ! 
গরাদশূন্য জানালা গলে আস্তে করে বেরিয়ে এল কাউন্টের মাথাটা ।  অবাক লাগল ।  গভীর রাতে এভাবে জানালা গলে বেরিয়ে আসছেন কেন কাউন্ট ?  কয়েক মুহূর্ত পরেই আমার অবাক ভাবটা গভীর আতঙ্কে পরিণত হল ।  বন্ধ হয়ে যাবার উপক্রম হল হৃৎপিণ্ডের গতি ।  জানালা গলে বেরিয়ে এসে নব্বই ডিগ্রী খাড়া মসৃণ দেয়াল বেয়ে টিকটিকির মত এদিকেই উঠে আসছেন কাউন্ট ।  বাতাসে বিশাল বাদুড়ের ডানার মত উড়ছে কালো আলখেল্লার দু ’ পাশ ।  
সকালে ঘুম ভাঙ্গল কিছুটা আনন্দের অনুভূতি নিয়েই ,  নতুন একটা দিনে জীবিত অবস্থায় মুখের উপর রোদের কোমল স্পর্শের আনন্দময় অনুভূতি ,  পিশাচ ডেরা থেকে বেরিয়ে স্বর্ণকেশী রাজকন্যাকে উদ্ধার করে দুর্গ পানে ফেরার সুখের মত ।  আমাদের যাত্রা তখন ব্রান দুর্গের পানে । 
জি হ্যাঁ ,  এই ব্রান দুর্গই সারা বিশ্বে ড্রাকুলার দুর্গ বলে পরিচিত ।  যদিও ড্রাকুলার লেখক ব্রাম স্টোকার আদৌ এই দুর্গ নিয়ে জানতেন কিনা সেই নিয়ে প্রশ্ন থেকে যায় ,  এবং খোদ ড্রাকুলার চরিত্র যাকে নিয়ে রচিত সেই ভ্লাদ টেপাস আসলেই এই দুর্গে কত রাত অতিবাহিত করেছেন সেইও প্রশ্নসাপেক্ষ তো বটেই ,  তারপরও ইতিহাসপ্রেমী এবং ভ্যাম্পায়ার তথা ড্রাকুলামুগ্ধদের কাছে রোমানিয়া মানেই ব্রান দুর্গ ।  


১৪৪৮ সালে ওয়ালিসিয়ার যুবরাজ হিসেবে জন্ম নেওয়া তৃতীয় ভ্লাদ কিভাবে ভ্লাদ টেপাস বা শূলে চরানো ভ্লাদ থেকে ইতিহাসের ধূসর পাতা থেকে পরবর্তীতে কাউন্ট ড্রাকুলা হিসেবে ফিকশনের পাতায় আশ্রয় নিলেন সে এক চমকপ্রদ ঘটনা ।  তবে রোমানিয়া বা পূর্ব - ইউরোপের চেয়ে বরং পাশ্চাত্যেই ভ্লাদকে এক অতিমাত্রায় নিষ্ঠুর ,  রক্তপিপাসু শাসক হিসেবে দেখানো হয়েছে ।  বলা হয়ে থাকে অটোম্যান সম্রাট ২য় মেহমুদ ভ্লাদের বিরুদ্ধে অভিযান পরিচালনার সময় ভ্লাদের রাজধানির কাছে এক অঞ্চলে শূলে চরানো ২০ , ০০০ মৃতদেহ দেখে  ,  নিষ্ঠুরতা চাক্ষুষ করেই অসুস্থ বোধ করেছিলেন ।  
রোমানিয়ায় ভ্লাদ টেপাসকে একজন দেশপ্রেমী রাজা হিসেবেই দেখা হয় যে কিনা আক্রমণকারি তুর্কি হানাদার এবং অন্যদের থেকে মাতৃভূমি রক্ষা করতেই সারা জীবন যুদ্ধ করে গেছে ,  যার মৃত্যুর কারণ আজ রহস্যে ঘেরা ,  এবং যে কবরটি তার কবর হিসেবে ধরা হত পরবর্তীতে সেখানে কোন মৃতদেহ পাওয়া যায় নি বিধায়ই হয়ত অমর ভ্লাদের গল্প ডানা মেলা শুরু করে ।  ভ্লাদের জন্মের সময় তার রাজা বাবা বিশেষ মিশনে জার্মানিতে ছিলেন এবং সেখানে রোমান সম্রাট সিগিস্মুন্ড কতৃক ড্রাকুল  বা অর্ডার অফ ড্রাগন পদবিতে ভূষিত হন ,  যাদের মূল মিশন ছিল হামলাকারি অটোম্যান এবং অন্যদের থেকে ইউরোপের খ্রিষ্টীয় ধর্ম এবং ভূমিকে রক্ষা করা । 
 কিন্তু এত কিছুর পরও মাত্র ১৩ বছর বয়সে ভ্লাদ এবং তার ভাইকে তুর্কি সৈন্যরা রাজনৈতিক বন্দী হিসেবে অটোম্যান সুলতানের কাছে নিয়ে যায় ,  যেখানে সে তুর্কি ভাষা শেখা ,   আল কোরআন পড়া ,  নানা ভাষায় বিদ্যালাভ এবং যুদ্ধবিদ্যা রপ্ত করে ।  ধারণা করা হয় সেই সময়ে দুঃসহ স্মৃতিগুলোয় তাকে বিষণ্ণ এক অত্যাচারী মানুষ পরিণত করে পরবর্তীতে ,  যার ফলে হাজার হাজার মানুষ শূলে চরাতে তার যেমন কোন দ্বিধা হয় নি ,  বরং এইভাবে মানুষ খুন করতে হয়ত উপভোগই করতেন ।  সম্ভবত ১৪৭৭ সালের প্রথম দিকে ভ্লাদ টেপাস অজ্ঞাত কারণে নিহত হন ।  

 ( এই ছবিটি নেট থেকে সংগ্রহ করা ) 
এর কয়েক ’ শ বছর পরে আইরিশ লেখক ব্রাম স্টোকার ড্রাকুলা উপন্যাস রচনা করেন যার প্রধান চরিত্র রক্তপায়ী কাউন্ট ড্রাকুলাকে ,  যাকে বাস্তবের ভ্লাদ টেপাসের চরিত্র অবলম্বনে লেখা বলেই মনে করা হয় ,  আর ড্রাকুলা যে সেই ড্রাকুল বা অর্ডার অফ ড্রাগন উপাধি থেকে নেয়া সে তো বলাইবাহুল্য ।  সেই থেকে সারা বিশ্বের পিশাচকাহিনী বা ভ্যাম্পায়ার মানেই তাদের চূড়াকুলশিরোমণি ট্রান্সেলভেনিয়ার এই কাউন্ট ।  
 ( ড্রাকুলা  বইটি প্রসঙ্গে একটি কথা ।  একবার গ্যাব্রিয়েল গার্সিয়া মার্কেজ কিউবা যাবার সময় বরাবরের মতই বেশ কিছু বই নিয়ে গেছেন তার পড়ুয়া বন্ধু ফিদেল কাস্ত্রোর জন্য ।  ফিদেল একটি বইয়ে এমন মজেছিলেন যে সারা রাত বইটি পড়ে পরদিন সকালে গ্যাবোকে বলেছিলেন  “ কোথায় পেলে এই বই ?  এতদিন পড়ি নাই কেন অসাধারণ এই সাহিত্য !  ”  বইটির নাম ছিল ড্রাকুলা ,  লেখক ব্রাম স্টোকার ।  অনেক সাহিত্যবোদ্ধার মতেই ড্রাকুলা পৃথিবীর অন্যতম ভুল বোঝা এবং ভুল কারণে জনপ্রিয় একটা বই ।  এটি মোটেও ভ্যাম্পায়ার বা ভূতের কাহিনী নয় ।  এটি কয়েকজনের ডায়েরি বা কাহিনী একই সমান্তরালে চলছে এই স্টাইলে লেখা বিশ্বের প্রথমদিকের উপন্যাসগুলোর একটি ।  আর ব্রাম যেহেতু আইরিশ ছিলেন ,  অনেকেই মনে করেন রক্তচোষা অমর ড্রাকুলা আসলে ব্রিটিশ উপনিবেশকতার একটা প্রতিচ্ছবি ,  যারা বেঁচে থাকে প্রজাদের রক্ত চুষে ।  
বন্ধুরা ,  এই নতুন দৃষ্টিভঙ্গী নিয়ে একবার পড়ে দেখতে পারেব ড্রাকুলা ,  ঠকবেন না !   ) 
ব্রান কে বলা চলে ব্রাসভের একটা উপশহর মত ছোট্ট জনপদ ,  যেখানে প্রবেশের পরপরই পাহাড় চুড়োয় সবুজ বন ঘেরা লাল ছাদের প্রায় ৬০০ বছরের প্রাচীন মধ্যযুগীয় সুদৃশ্য দুর্গটি চোখে পড়ে ।  এমন দুর্গ মধ্য ইউরোপে বিরল কিছু নয় ,  কিন্তু সেই যে পরিবেশের প্রভাব ,  একে তো দুর্গম ট্রান্সেলভেনিয়া তার উপর আবার খোদ ড্রাকুলার আস্তানা বলে কথা ,  দেখামাত্রই মনে হল জানালা দিয়ে কেউ উড়ে বেরোল কিনা কানা ডানা ঝাপটে !  বেশ লম্বা লাইন সেই সাত সকালেই দুর্গের সামনে । 

 শহরের ছোট বাজারটিও মজার ,  ড্রাকুলাকে বেচা হচ্ছে নানা ভাবে -  মুখোশ ,  কাপ ,  পোশাক -  যে যেভাবে পারে !  পুরাণকথার পরাক্রমশালী দানব আজ পয়সার হাতে বন্দী ।  

লাইন ধরে ঢুকতেই সামনে চোখে পড়ল গ্রামের কৃষকের বাড়ির মত কাঠের কুঁড়ে ,  মনোমুগ্ধকর নরম সবুজ শ্যাওলায় ঢাকা ছাদ । 

 তার পাশ দিয়েই পাথর বসানো রাস্তা একেবেকে চলে গেছে উপরের দিকে দুর্গের প্রধান ফটক পর্যন্ত ।  থেমে থেমে বহু আরাধ্য এই গন্তব্য পৌঁছানোর আনন্দ পূর্ণ মাত্রায় উপভোগ করে যেতে যেতে একটা অতি প্রাচীন ক্রুশও চোখে পড়ল ।  

উল্লেখ্য যে ট্রান্সেলভেনিয়ার অধিকাংশ হোটেলেই শুকনো রসুনের মালা রাখা হয় ,  বিশেষ করে ভিনদেশী শিশুদের জন্য ,  যাতে তারা রক্তচোষা ভ্যাম্পায়ারদের ভয় থেকে সামান্য হলেও মুক্ত থাকতে পারে ,  যেহেতু বলা হয় যে রসুন ,  ক্রুশ এবং ধুনোই পারে ঐ আঁধারের জীবদের দূরে রাখতে ।  ক্রুশ দেখেই উপরের জানালার দিকে তাকিয়ে পরখ করলাম যে কেউ আমাদের দেখছে কিনা ,  যদিও লোককথা মতে ড্রাকুলাসহ বিশ্বের সকল ভ্যাম্পায়ের এখন ঘুমোবার কথা ,  কিন্তু অজানা রোমাঞ্চের আনন্দ পেতে তো আর বাঁধা নেই !  

দুর্গের কাঠের ফটক পেরিয়ে ঢুকে পড়লাম মধ্যযুগের সরু সরু গলি ,  সিঁড়ি আর একের পর এক গোছানো কামরাতে ,  কোথাও কোথাও আছে অস্ত্রের ভান্ডার ,  কোথাও আছে রোমানিয়ার রানি মারির সংগ্রহের নানা বস্তু ।  


বিশেষ ভাবে নজর কাড়ল রত্নখচিত মুকুট ,  মনে আছে যে ভ্লাদ টেপাসের ছবিতেও সবসময় এমন একটি মুকুট দেখা যায় ! 


এর মাঝে দরজার পাশে সিন্দুক দেখেই জনৈক শিশু বলে উঠল এটাই ড্রাকুলার কফিন কিনা ,  একজন আবার ফিসফিস করে বলল ,  হুস ,  ওর ঘুম ভাঙ্গিও না !  তবে ঠিক দেখা মিলল এক কামরার যেখানে মধ্যযুগে মানুষকে অত্যাচারের জন্য ব্যবহৃত নানা যন্ত্রের সংগ্রহের ,  বিশেষ করে চোখা চোখা কাঠের শলাকাসমৃদ্ধ দ্য আয়রন মেইডেনের !  পাশে আবার ছবি এঁকে বোঝানো হয়েছে যে কোন যন্ত্র দিয়ে কিভাবে অত্যাচার করা হত ! 


এর পরপরই বেশ ফাঁকা একটু বারান্দা মত যেখানে দাঁড়ালে ড্রাকুলা দুর্গের আসল সৌন্দর্য উপভোগ করা যায় ,  লাল ছাদের টাওয়ার ,  পাথরের দেয়াল ,  সামনের উঠোন ,  কাছের সবুজ বন আর দূরের পাহাড় ,  কেবল রাতের চাঁদটাই অনুপস্থিত থেকে গেল অসাধারণ এক দৃশ্যপট রচনা থেকে ।  সেই লাল টালির এক কোণে আবার বেরসিকের মত ফুটে উঠেছে গুচ্ছ গুচ্ছ রক্তলাল গোলাপ ,  বড়ই বেমানান যেন কালো জাদুর এই রাজত্বে ! 

বারান্দায় দাঁড়িয়ে বেশুমার ছবি তোলা হল ,  এমনকি সেবা প্রকাশনীর ড্রাকুলা হাতেও ।   যদিও বাস্তবের ড্রাকুলার ভ্লাদ টেপাস এই দুর্গের সাথে কতখানি সম্পর্কিত ছিলেন তা নিয়ে ব্যপক ধোঁয়াশা আছেই ।  তবে ভ্লাদ যে এই দুর্গের পাশ দিয়ে একাধিকবার অভিযান চালিয়েছেন তাতে কোনই সন্দেহ নেই ,  এবং ইতিহাসবিদরা ধারণা করেন শত্রুপক্ষের হাতে বন্দী অবস্থায় এই দুর্গেই কয়েকদিন ছিলেন ভ্লাদ । 

দুর্গ প্রাঙ্গণে মিলল এক কুয়ো ,  যেখানে কিঞ্চিৎ টাকাপয়সাও দেখলাম ফেলছেন দর্শনার্থীরা ।  সেই পুণ্য সঞ্চয়ে না যেয়ে দুর্গের অন্য রাস্তা দিয়ে আমরা তখন ব্যস্ত সেই দিনের পরিকল্পনায় ।  ড্রাকুলার দুর্গ দেখার পরে তালিকায় ছিল ট্রান্সেলভানিয়ার জিলাপির প্যাঁচ খ্যাত রাস্তা Transfăgărășan দিয়ে গাড়ি চালিয়ে সূর্য ডোবার আগেই এই ছমছমে এলাকা পরিত্যাগের ।  সেই পরিকল্পনাতেই ব্যস্ত আমরা তখন -       
   

    ( ভূতের গল্প পড়ে বা হরর মুভি দেখে ভয় পেতে পছন্দ করে অনেকেই ,  আমি সেই দলের মানুষ নই ।  ভয় পাওয়ার আনন্দ আমার পোষায় না ।  আর অজায়গা - কুজায়গায় প্রায়শই একাকী যাওয়া পড়ে বলে এগুলো পড়ে মাথাও ভারি করতে ইচ্ছে করে না ।  দূর্বা জাহান নামে এক পড়ুয়া বন্ধু আছে যে ঘ্যান ঘ্যান করা রক্ত ঝরা ভুত নেই কিন্তু সূক্ষ ভুতের অস্তিত্ব আছে ,  সেই সাথে আছে রক্তজমাট করা পরিবেশ -  এমন গল্প পড়ে বিস্ময়ে আক্রান্ত হয়ে ভয় পেয়ে মুগ্ধ হতে বড় পছন্দ করে ।  ড্রাকুলা তেমনই একটি বই ।  আর ড্রাকুলার দুর্গ নিয়ে লেখা এই পোস্টটি তার জন্য থাকল ।    ) 






ভিসুভিয়াসের জ্বালামুখ থেকে




স্কুল জীবনের ষষ্ঠ বা সপ্তম শ্রেণীতে ভূ - গোল নামের এক বিষয় জীবনে যুক্ত হল ,  ভূ  মানে পৃথিবী আর গোল মানে তো রাউন্ড মানে গোল !  গোল পৃথিবীর সমস্ত বিষয় - আসয় নিয়ে জানার চেষ্টা চলতে থাকল তখন থেকেই -  সমভূমি কাকে বলে ,  মালভূমি কি ,  বিশ্বে কত ধরনের পর্বত আছে ,  ভূমিকম্প কেন হয় ,  মহাদেশগুলো তৈরি হল কি করে এমন অনেক কিছুর সাথে আগ্নেয়গিরি !  যে পাহাড় থেকে মাঝেই মাঝেই আগুনের রূপ নিয়ে গরম পাথর বাহির হয় ,  তাদের নাম আবার লাভা ।  জানলাম বিশ্বে তিন ধরনের আগ্নেয়গিরি আছে  -  মৃত ,  সুপ্ত এবং সক্রিয় ।  নাম থেকেই বোঝা যাচ্ছে  একটার সমস্ত লাভার ভাণ্ডার শেষ হয়ে গেছে ,  অন্যটার শেষের পথে ,  কিন্তু হঠাৎ হঠাৎ লাভা বমি করে জানান দেয় যে -  বেঁচে আছি ,  আর সক্রিয় আগ্নেয়গিরির কাজকর্মে তার ধারে কাছে ভিড়তে পারবেনা না । 
 সেই সাথে মুখস্থ করা হল কিছু আগ্নেয়গিরির নাম বিশেষ করে মনে আছে জাপানের ফুজিয়ামা এবং ইতালি ভিসুভিয়াস ।  সেই প্রথম পরিচয় ভিসুভিয়াস নামটির সাথে ,  এর কয়েক মাস পরেই পড়া হল সেবা প্রকাশনীর বদৌলতে লর্ড লিটনের লেখা লাস্ট ডেইজ অফ পম্পেই ,  ভূমধ্যসাগর তীরের পম্পেই নামের সেই সমৃদ্ধ নগরীর জীবনযাত্রার বর্ণনা খোদাই করা ছিল সেখানে ভিসুভিয়াসের লাভাস্রোতের মূর্তিমান অভিশাপ হয়ে নেমে আসার আগ পর্যন্ত ।  কি ভয়ংকর হতে পারে কোন আগ্নেয়গিরি পাদদেশে বাস করা ,  বিশেষ করে যদি তার জ্বালামুখ থেকে নিয়মিত বিরতিতে ধোঁয়া বেরোতে থাকে !  নানা পত্রপত্রিকা পড়ে পরের বছরগুলোতে জানলাম ২০০০ বছর আগেই ভিসুভিয়াসের অগ্ন্যুৎপাতের ফলে ধ্বংস হয়ে গেছিল পম্পেই সহ পাঁচটি শহর ।   তারপরও কয়েকবার ক্ষেপে উঠলেও তেমন প্রলয়ঙ্করী রূপ দেখা যায় নি এখন পর্যন্ত ,  নতুন ভাবে গড়ে উঠেছে পম্পেই ,  এরকুলান্যো শহর ,  সেই সাথে আছে কাছের মহানগরী নেপলস ।  

 বারকয়েকই  চিন্তা করেছি আগ্নেয়গিরি চড়ার ,  বিশ্বের উচ্চতম মৃত আগ্নেয়গিরি কিলিমাঞ্জারো চড়বার পরিকল্পনা প্রতি সামারেই হতে থাকে ,  কিন্তু পেছাচ্ছে নিয়মিত ,  টোকিও গেলেই ফুজিয়ামা চড়ার সমস্ত বন্দোবস্ত পাকা হয়ে আছে ,  কিন্তু টোকিও যাওয়াও হচ্ছে না ,  ফলে দাঁড়ানো হচ্ছে না ফুজিয়ামার তুষারাবৃতশৃঙ্গেও ।  এদিকে আমাদের সৌরজগতের সর্বোচ্চ পর্বতটাও কিন্তু একটা আগ্নেয়গিরিই ,  মঙ্গল গ্রহের অলিম্পস মন্স মাউন্ট এভারেস্টের তিনগুন উঁচু ,  আমাদের গ্রহে হলে অক্সিজেনে ছাড়া সেখানে আরোহণের সামর্থ্য কারোই হত না ,  কিন্তু মঙ্গলে যাবার উপায় আপাতত পাওয়া যাচ্ছে না বলেই এই মাসের ২য় সপ্তাহে ভিসুভিয়াসের পাদদেশের নেপলস শহর ভ্রমণে সময় মনে হল দিগন্ত জুড়ে দাড়িয়ে থাকা ভয়াল ভয়ংকর সুন্দর সুপ্ত আগ্নেয়গিরিটাতে আরোহণের চেষ্টা করলে কেমন হয় ?  কেমন লাগবে সেই জ্বালামুখের কিনারে দাড়িয়ে কন্দরের টগবগে লাভা দেখতে ?   নিজেকে কি জুল ভার্ণের জার্নি টু দ্য সেন্টার অফ দ্য আর্থ বইয়ের চরিত্রের মতই মনে হবে ?  বলি করে করে ,  সেখানে না যাওয়া পর্যন্ত !  

 চলুন তাহলে ,  ঘুরে আসি ভিসুভিয়াসের জ্বালামুখ থেকে ,  আর যাবার আগে কয়দিন হাঁটাচলা করে ফিটনেস বাড়িয়ে নিন ,  সকালে সেদ্ধ ডিমের সাথে শসা খেয়ে একা একা ঘরে থেকে গন্ধকের গন্ধে খাপ খাওয়ানোর চেষ্টা করুন  (  খবরদার ,  সাথে কাউকে নিবেন না ,  নিলেও সাথীর অকথ্য গালাগালির জন্য তারেক অণুকে দায়ী করা চলবে না ,  হুম )  ,  মাঝে মাঝে ওয়াকিং স্টিক নিয়েও পায়চারি করতে পারেন ।  প্রস্তত ?  চলুন তাহলে  -  - 
৯ অক্টোবর সকালেই নেপলস থেকে ট্রেন যাত্রা শুরু হল প্রাচীন শহর এরক্যোলানোর উদ্দেশ্যে ,  সেখানে রেলষ্টেশন থেকেই ভিসুভিয়াসের দোরগোঁড়ায় যাবার বাহন পাবার কথা ।   কিউবার প্ল্যায়া হিরণের কাছে ক্যারিবীয় সাগরতলের অপূর্ব রঙিন অভিজ্ঞতার কথা খেয়াল আছে হয়ত আপনাদের এই পোস্টের কল্যাণে ,  সেইবারের মতই অতল সাগরের তলদেশ থেকে পাহাড় চূড়া ছোবার অভিযানে সাথী হয়েছে ফিনল্যান্ডের তরুণী সারা এসকেলিনেন । 

   সেই সাথে ষ্টেশনে জোটা কয়েকজনের সাথে চেপে মাইক্রোবাস ধরনের বাহনে চেপে যাত্রা শুরু হল ভিসুভিয়াস ন্যাশনাল পার্কের উদ্দেশ্যে ।  শহর ছাড়ার পর থেকেই সাদা মেঘের ভেলাদের নোঙর ফেলার বন্দর ভিসুভিয়াসের চূড়া দেখা গেল ,  বছরের এই সময়টা নাকি মেঘময়ই থাকে ,  তবে আজ অবস্থা কিছুটা ভাল ।  সূর্যের উপস্থিতি বোঝা যাচ্ছে থেকে থেকেই ,  এখন আশা যেন শিখরে পৌঁছানোর পরে মেঘের ভেলাদের অনুভব না করতে হয় !  

১২৮১ মিটার  (  ৪ , ২০৩ ফুট )  উচ্চতার আগ্নেয়গিরিকে ঘিরেই গড়ে উঠেছে ১৩৫ বর্গ কিলোমিটারের ভিসুভিয়াস ন্যাশনাল পার্ক ,  দূর থেকেই বোঝা যায় চূড়ার কাছে যেমন যেন চকচকে লালচে পাথরের ঢাল কিন্তু খানিক নিচ থেকেই ঘন সবুজের জঙ্গল ।  সেই বন চিরেই ঘুরে ঘুরে উপরের দিকে চলে গেছে পীচ ঢালা রাস্তা , 

 লালচে মাটি ,  কেমন যেন সুড়কি মেশানো মনে হল ,   কয়েক জায়গায় কালো পাথরের বিশাল বিশাল স্তূপ ,  হাজার বছর আগের লেলিহান লাভা এখান পর্যন্ত এসেই জীবনীশক্তি হারিয়ে পরিণত হয়েছে পাষাণী অহল্যায় ।  

 কিন্তু তার উপরেই এখন সবুজের সমারোহ ,  বিশাল বিশাল গাছ গজিয়ে ছেয়ে ফেলেছে সেই বিভীষিকাময় স্মৃতিকে ।  এই বনে যে হরিণের দর্শনও মিলতে পারে তা জানা গেল পথের পাশের সাইনবোর্ডে ।  

এক জায়গায় গাড়ী থামিয়ে গাইড দেখাল সবুজ বন দলে চলে যাওয়া পাথর নদীকে ,  ভিসুভিয়াসের শেষ লাভা উদগীরন ঘটেছিল ১৯৪৪ সালে ,  তখন নাকি এই পর্যন্ত এসেই তার সমস্ত তর্জন - গর্জন উবে গিয়েছিল ,  ধিকিধিকি আগুন জ্বলা তপ্ত লাভা পরিণত হয়েছিল কঠিন শিলাতে ,  নিশ্চিন্ত হয়েছিল অগণিত মানবজীবন ।  এখনও সবসময় ব্যপক নজরদারী করা হয় ভিসুভিয়াসের উপরে ,  বলা তো যায় না -  পাগলী যদি খেপে যায় ২০০০ বছর আগের মত ?  অবশ্য খেপলে তার সেই ক্রোধ থেকে কি করে রক্ষা পাওয়া যাবে সে নিয়ে অবশ্য সবাই সন্দিহান ।  

পথের বাঁকে পাহাড় আর বনের ফাঁকে দূরের নেপলস শহর দেখা গেল ,  সাথে সুনীল ভূমধ্যসাগর ,  এমনিই কি আর নেপলসের রূপ নিয়ে বলা হয় -  নেপলস দেখার আগে মারা যেও না !  

 গাড়ী নিয়ে গেল ঢালের গায়েই কিছুটা ছড়ানো মত জায়গায় সেখানেই গাইড তার যান সহ অপেক্ষা করবেন দেড় ঘণ্টা ,  এর মাঝেই আমাদের জ্বালামুখ ছুয়ে ফিরে আসতে হবে ।  সেই পার্কিং প্লেসের পাশেই  টিকেটঘর ,  ৭ না ৮ ইউরোর জানি টিকেট   (  কদিন আগে এক তথ্যচিত্রে দেখলাম আফ্রিকার এক দেশে ,  সম্ভবত কঙ্গোতে ,  জীবন্ত আগ্নেয়গিরি দেখতে টিকেটের দাম করা হয়েছে ২৫০ ডলার ,  নিরাপদ দূরত্বে দাড়িয়ে লাভার স্রোত বেরোতে মানে নতুন ভূমির জন্ম হতে দেখা যাবে )  ,  সেটার পরপরই মূলফটক পেরিয়ে  লালমাটির রাস্তা চলে গেছে ঢাল বেয়ে উপরের দিকে ,  প্রথমেই দেখি লাঠি ভাড়া করার সুব্যবস্থা আছে !  কেনাও যেতে পারে !  

অবশ্য লাঠিয়ালরা তাদের দিকে ভ্রুক্ষেপও না করাকে মোটেও সুনজরে দেখল না ,  ভাব খানা এমন -  যাওনা এমন গটগটিয়ে ,  দেখব কতক্ষণ পার এক দমে !  কিন্তু ওদের কি করে বোঝায় যে মামুর বুটারা -  এই ১২০০ মিটারের পাহাড়ের ঢাল বেয়ে উঠতে যদি লাঠি ব্যবহার করি ,  তাহলে তো কেউ পাসতেই পারবেহেনা (  চিনতেই পারবে না )  , আর নিজের কাছেই কেমন কেমন লাগবে -  তারচেয়ে যতক্ষণ শ্বাস ,  ততক্ষণ আশ -  পদব্রজই ভরসা ভবঘুরের ।  

 বেশ ছড়ানো পথ ,  রেলিং দেয়া আছে ,  এঁকে বেঁকে উঠে গেছে শিখর পর্যন্ত ।  ঢালের দিকে নজর গেলেই লাল মাটি ,  লাল পাথর ,  লাল কাঁকরের রাজত্ব ,  কিন্তু সবকিছু ছাড়িয়েই চোখে আরাম বুলিয়ে যাচ্ছে কঠিন পাথর ভেদ করে ফোটা ফুলের গুচ্ছ ,  বা গাছের দল ।   আসলেই ,  খানিকটা সময় পেলেই প্রকৃতি কি চমৎকার ভাবেই না প্রায় সমস্ত আঘাতই সামলে নেয় ।   


 দূরের নেপলস যেন লুকোচুরি খেলতে লাগল সাদা মেঘের ফাঁকে ফাঁকে ,    এদিকে আমাদের ছোঁয়ার প্রতিযোগিতা লাগিয়েছে যেন কালো কালো মেঘের দলেরা ,  কিন্তু সুখের কথা -  এখন পর্যন্ত তাদের বৃষ্টি হয়ে ঝরে পড়ার লক্ষণ দেখা দিচ্ছে না ,  দিলেই কেলেঙ্কারির একশেষ !   

জোর কদমে চলে চূড়ার কাছাকাছি পৌঁছে অবশেষে মনে হল ধোঁয়ার দেখা পেলাম ,  কিন্তু হা হতোস্মি !  এ তো মেঘ !  ফিনফিনে ঢাকাই মসলিনের মত মেঘেরা পাক খেয়ে ঘুরছে যেন আগ্নেয়গিরির চারপাশে , অবশ্য পরের কয়েকদিনেও  ভিসুভিয়াসের দেখা কোন সময়ই সম্পূর্ণ মেঘমুক্ত অবস্থায় মেলেনি ,  হতে পারে শরতে এমনটাই হয় ,  যে কারণে এত উপরে উঠেও ঝকঝকে নীল ভূমধ্যসাগরের দর্শন মিলল না মেঘদূতদের কারণেই ।  
কিন্তু ভিসুভিয়াসের কুখ্যাত জ্বালামুখ তখন আমাদের সামনে ,  কেবল একটি রেলিংয়ের ব্যবধান !  এরপরেই ঢাল নেমে গেছে নানা ধরনের শিলাস্তর নিয়ে কেন্দ্র পর্যন্ত ,  অবাক হয়ে লক্ষ্য করলাম জ্বালামুখের কন্দরেও সবুজের ছোঁয়া ,  বিশেষ করে একেবারে কেন্দ্রবিন্দুতেই বেশ কিছু গাছ চির উন্নত মম শির হয়ে দাড়িয়ে আছে সগর্বে !  অবশ্য অনেক মৃত আগ্নেয়গিরিরই জ্বালামুখে জল জমে সেটি নয়নাভিরাম হ্রদে পরিণত হয় ,  যাদের বলা হয় আগ্নেয় হ্রদ ।  কিন্তু এমন পর্যায়ের যেতে মনে হচ্ছে ভিসুভিয়াসের দেরী আছে ।  

আমার ক্যামেরার এবং সারার সাহায্যে টুকটাক ফটোসেশন চলল ,  তার একটি তো আপনারা এই  পোস্টে দেখেছেনই ।  ছবি তোলার সময়ই প্রথম বারের মত নিচের এক প্রান্তে ধোঁয়া চোখে আসল !  সত্যিকারের আগ্নেয়গিরি ধোঁয়া !  সেখানে ভূমির তাপমাত্রা ১০০ ডিগ্রী সেন্টিগ্রেডের বেশী !  মাটি মনে হয় ফুটছে টগবগ করে ,  কতটা উত্তপ্ত হলে শিলা থেকে ধোঁয়া বেরোতে পারে ! 

 উৎক্ষিপ্ত লাভা নয় ,  আগুনের ফুলকি নয় ,  সোনারঙা নিভু নিভু পাথর নয় ,  সেই অল্প ধোঁয়ার উৎসেই যে কি রোমাঞ্চের সৃষ্টি করল মনে তা পুরোপুরিই অলেখ্য ।  শুধু মনে হল ,  এবার যদি বাবা ভিসুভিয়াস একবার ফুঁসে ওঠে আপন মর্জি মত ব্যস  –  অমরত্ব ঠেকায় কোন দেবতা !  


গত দুই হাজার বছরে মোটমাট ৭৯ বার অগ্ন্যুৎপাত ঘটেছে ভিসুভিয়াসে ,  কিন্তু কোনটাই ৭৯ খ্রিস্টাব্দের মত বিশাল ছিল না ,  এবং বাকী কোনটাই ঐটার মত মানবসমাজের ক্ষতিসাধনও করে নি ।  ইউরোপের নানা দেশে তো বটেই এমনকি এখানের ধোঁয়া  ১২০০ কিলোমিটার পাড়ি দিয়ে ইউরোপ -  এশিয়ার মিলনস্থলের ইস্তাম্বুলের আকাশ পর্যন্ত দখল করে নিয়েছে মাঝে মাঝে !   

তবে ভূতাত্ত্বিকদের  (  আমাদের দ্রোহীদার মত )  গবেষণায় জানা গেছে আল্পস পর্বতমালার জন্ম যে কারণে হয়েছে ,  ভূপৃষ্ঠে ভিসুভিয়াসের উদ্ভবও সেই একই কারণে -  আফ্রিকা মহাদেশীয় প্লেটের সাথে ইউরেশীয় মহাদেশের প্লেটের সংঘর্ষ ।  তাপ - চাপের কারণে উদ্ভূত চিত্র -  বিচিত্র শিলার দেখা মিলল জ্বালামুখের চারপাশে  (  এই নিয়ে যে কোন প্রশ্ন থাকলে মন্তব্যে পাঠান -  উত্তরদাতা হিসেবে দ্রোহীদা বস্তুনিষ্ঠ উত্তর দিতে বদ্ধ পরিকর )   । 




  যে এলাকায় সবচেয়ে বেশী ধোঁয়ার দেখা মিলল ,  মনে হল সুযোগ পেলেই চট করে বারবিকিউ সেরে ফেলতে পারব ১ মিনিটে ,  সেখানেই দেখি ক্ষুদের পাখির দল নির্ভয়ে নীড় পেতেছে ,  যদিও বংশ - কুল - জাত ঠাহর করবার আগেই তারা পুচ্ছ ঝাঁকিয়ে হারিয়ে গেল গহ্বরের নিচের দিকে ।  

আর পাওয়া যাচ্ছিল গন্ধকের কটু গন্ধ ,  একেবারে রসায়নল্যাবে পাওয়া পচা ডিমের গন্ধের জমজ ভাই ।  কেমন অদ্ভুত ধরনের এক বিশাল গহ্বর ,  মনে হল এর নিজস্ব কোন সত্তা আছে ।  ক্রুর ,  ভয়ংকর ,  নিষ্ঠুর সেই অন্ধ জ্বালামুখ বৈজ্ঞানিক কল্পকাহিনীর দানবের মতই যেন অপেক্ষা করছে অবশ্যম্ভাবী কোন পরিণতির !  


সেই ধোঁয়াশাময় নির্জনে পরিবেশে অবশ্য ভিনগ্রহ না হলেও জুল ভার্ণের কোন উপন্যাসে পৌঁছে গেছি তা নিয়ে সন্দেহ ছিল না বিন্দুমাত্রও ।  


জ্বালামুখের এক কিনারে নানা স্মারক চিহ্ন কেনার দোকান ,  সেখানে রোদ্রকরোজ্জল আগ্নেয়গিরিটির ভিউকার্ড যেমন ছিল ,  তেমনি ছিল নানা ধরনের  ,  নানা বর্ণের পাথর !  প্রবল তাপে ও চাপে কি করে এক মৌল অন্য মৌলতে রূপান্তরিত হয় তার যেন একটা প্রদর্শনী হয়ে গেল ছোট টেবিলেই !  




এর পরপরই নিচে নামার রাস্তা ,  কিন্তু জানা গেল সেটি নেমে গেছে পর্বতের অন্য প্রান্তে ,  আমাদের যানের কাছে নহে !  সেখানে যেতে হলে যেই রাস্তা দিয়ে এসেছি সেইখান দিয়েই ফিরতে হবে ,  একটু ঝুঁকি নিয়ে অবশ্য জ্বালামুখটির ভিতর দিয়ে গেলে শর্টকার্ট হতেও পারে ,  কিন্তু রেলিং টপকালেই হয়ত হা রে রে রে রে রে করে তেড়ে আসবে ইতালিয় প্রহরীর দল ।  এমনিতেই একবার একটু ভিতরে ঢুঁকে ধোঁয়ার ছবি তুলতে যেয়ে বিপদে পড়তে যাচ্ছিলাম ,  তাই মানে মানে  চললাম নিচের পথে ।  এবারে গন্তব্য -  এরক্যুলানো শহর ।  

 (  এই পোস্টটি জনপ্রিয় কিন্তু আপাতত ফাঁকিবাজ ব্লগার ,  নামী ভূতাত্ত্বিক ,  ভূমিকম্পবিশেষজ্ঞ এবং  প্রিয় মানুষ দ্রোহী দার জন্য ।  
প্রিয় দ্রোহী দা -  আমি খাস দিলে পৃথিবীর কাছে প্রার্থনা করি -  আপনি যেন সারাজীবন টয়লেটে নিজের একান্ত আরামের সময়টুকু প্রাইভেসি সহকারে অতিবাহিত করতে পারেন ,  বৌ -  বাচ্চার তখন যেন অবশ্যই অবশ্যই দরজায় তবলা বাজানো কসরত করার মতি না হয় এবং বুড়ো পৃথিবীটাও যেন তখনকার মত ভূমিকম্প না ঘটিয়ে শান্ত থাকে ,  আমেন !   ) 






ল্য সাগ্রাদা ফ্যামিলিয়া এবং অ্যান্তোনি গাউডির অন্যান্য সৃষ্টি




শুনতাম তাজমহল করতে ২২ হাজার শ্রমিকের ২০ বছর লেগেছিল ,  তাতেই মোঘল রাজকোষ আর জনগণের ত্রাহি ত্রাহি অবস্থা !  আর সেইখানে যদি ২০০ বছর লাগে কোন স্থাপত্য গড়তে তাহলে কী অবস্থা হবে ?  চোখ কপালে তুলে নিশ্চয়ই ভাবছেন ২০০ বছরে রাজা তো রাজা ,  রাজত্ব পর্যন্ত বিলীন হয়ে যায় কালের গর্ভে ,  আর কোথাকার কোন স্থাপত্য !  কিন্তু আসলেই এমন একাধিক অবিশ্বাস্য কীর্তি আছে মানুষের ,  যা গড়তে লেগেছে কয়েকশ বছর ,  প্রজন্মের পর প্রজন্ম !  আর তাদের মধ্যে একটির নির্মাণ কাজ চলছে এখনো  ,  যার শুরু হয়েছিল ১৮৮২ সালে ,  ধারণা করা হচ্ছে আধুনিক সমস্ত প্রযুক্তি নিয়েও শেষ করতে চলে যাবে আরও কয়েক দশক ,  এদিকে মূল স্থপতি অ্যান্তোনি গাউডি না ফেরার দেশে চলে গেছেন ১৯২৬ সালেই ,  কিন্তু বিপুল কর্মযজ্ঞ থেমে নেই ,  চলছে তার দিয়ে যাওয়া নকশা মোতাবেকই ।  চলুন ঘুরে সবাই সেই কালের সাক্ষী ,  অতীত ,  বর্তমান ও ভবিষ্যতের সন্ধিক্ষণ ,  অতুলনীয় ল্য সাগ্রাদা ফ্যামিলিয়া উপাসনালয় থেকে ।  

কোথায় সেই ল্য সাগ্রাদা ফ্যামিলিয়া ?  
বার্সেলোনা মহানগরীতে ।  
কিন্তু কোন দেশে ?  স্পেন ? 
ভুলেও এই ভুলটি করবেন না  !  
বার্সেলোনা মানে হচ্ছে ক্যাটালানিয়া ,  আপনি এসেছেন ক্যাটলান রাজ্যে ,  স্পেন নামের রাষ্ট্রের অন্তর্ভুক্ত তা ম্যাপে হলেও মানুষের মনে নয় ।  তাদের হিসাব খুব সহজ ,  আমরা হাজার বছরের বেশি সময় স্বাধীন ছিলাম ,  ঐ নচ্ছার স্প্যানিয়ার্ডগুলো আমাদের মেরে কেটে দখল করেছে মাত্র ৩০০ বছর আগে ,  কাজে কাজেই আমরা এখনো ক্যাটালান ,  এবং যে কোন যুগে নিজেদের রাষ্ট্র ফিরে পেতেও পারি ।  তাই আপনি এখন ক্যাটালানিয়ায় ,  এবং বিশ্বের সর্বকালের অন্যতম শ্রেষ্ঠ স্থপতি অ্যান্তোনি গাউডি একজন কাটালান ।  
 

খেলাপাগলদের বার্সেলোনার ন্যু ক্যাম্প আর অলিম্পিক ভিলেজ ,  রৌদ্র প্রত্যাশীদের জন্য উষ্ণ বেলাভূমি ,  ভোজনরসিকদের জন্য ফোর ক্যাটসসহ হাজার জাত - বেজাতের রেস্তোরাঁ ,  শিল্পবোদ্ধাদের জন্য পিকাসো জাদুঘরসহ নানা শিল্প সংগ্রহ থাকলেও বার্সেলোনায় প্রায় প্রতিদিনি সবচেয়ে বেশি মানুষের জমায়েত ঘটে   ল্য সাগ্রাদা ফ্যামিলিয়ার মূল ফটকে ,  যেখানে দাঁড়ালেই হয়ত সেই মূল্যবান দিনটির দুই - দুইটি ঘণ্টা টিকেটের অপেক্ষায় ব্যয় হবে অতি মন্থর ভাবে ,  আর যদি লিফট বেয়ে উপরের অংশে দাঁড়িয়ে গির্জা এবং তিলোত্তমা নগরীটির দিকে সপ্রশংস দৃষ্টি বোলাতে চান সেখানেও খরচ হবে বিস্তর সময় ও সামান্য অর্থ ।  তাই আমার ও ভ্রমণসঙ্গিনীর টিকেট ইন্টারনেটের মাধ্যমে আগেই কাটা ছিল ,  কমলালেবুর আভাময় এক ক্যাটালান সকালে হোটেল থেকে বেরিয়ে পদব্রজে সোজা সেঁধিয়ে গেলাম উপাসনালয়ের অভ্যন্তরে ,  অপেক্ষমাণ হাজার দর্শনার্থীর বক্রদৃষ্টির সামনে ।  
১৮৮২ খ্রিষ্টাব্দে শুরু হয় এই মহাযজ্ঞ জোসেফ মারিয়া বোকাবেইয়া নামে এক পুস্তক ব্যবসায়ীর হাত ধরে ,  ভ্যাটিকান সিটি ভ্রমণের পর যিনি স্বপ্ন দেখেছিলেন ক্যাটালানিয়ায় এক দারুণ গথিক স্থাপত্য গড়ে উঠবে ,  যা আকর্ষণ করবে বিশ্ববাসীর দৃষ্টি ।  প্রারম্ভে মূল স্থপতি অন্যজন থাকলেও পরের বছরই তাতে যোগ দেন ঈশ্বরের স্থপতি খ্যাত আন্তনি গাউডি এবং ১৮৮৪ সালে তিনি নিয়োগ প্রাপ্ত হন মূল স্থপতি হিসেবে ।   দীর্ঘ চার দশক কাজের পরে ১৯২৬ সালের গাউডির মৃত্যুর সময়ে স্থাপত্যটির এক - চতুর্থাংশও নির্মাণ করা সম্ভব হয় নি ,  এবং সেই নির্মাণ কাজ চলছে এখনো ,  যেখানে মিলেছে ক্যাটালান ,  গথিক এবং আর্ট নুয়েভোর স্থাপত্যধারা ।   

দেখলাম আধুনিক প্রযুক্তির দান আকাশ ছোঁয়া বেশ কটি ক্রেন এবং অন্যান্য নানা সরঞ্জাম ,  এদের সাহায্য নিয়েও নির্মাণযজ্ঞ চলছেই দশকের পর দশক ,  মাঝে বলা হচ্ছিল  গাউডির মৃত্যু শতবার্ষিকীতে ২০২৬ সালে শেষ করা হবে নির্মাণ কাজ ,  এবং তাতে প্রতিফলিত হবে গাউডির স্বপ্ন ।  কিন্তু ইতিমধ্যেই বলা হয়েছে অন্তত আরও ২ বছর লাগবে সম্পূর্ণ কাজ শেষ হতে ,  এবং তারপরেও বলা সম্ভব হচ্ছে না গাউডির আদি নকশা অনুযায়ী ,  অত্যাধুনিক যন্ত্রপাতি দিয়েও ২০০ বছরে কাজটি শেষ হবে তো !  যে কারণে স্থানীয় অনেক মানুষই এই মন্দার বাজারে এমন ব্যয়বহুল নির্মাণ কাজের হাতি পোষার বিরুদ্ধে ,  যদিও সেই কারণেই ফি বছর আসছে মিলিয়ন পর্যটক ।  আবার নির্মাণ শেষ হলে এটি বিশ্বের সবচেয়ে উঁচু চার্চ ।  

এক নজরে গির্জাটি বুঝে ওঠা বেশ কঠিন ,  মনে হয় বড়সড় একটা জিগস পাজল ছড়িয়ে ছিটিয়ে আছে ,  একদিকে ভাঙ্গাচোরা ,  তো অন্যদিকে বেশ সাজানো গোছানো ।  একই দেয়ালের দুটি পাশাপাশি অংশ হয়ত কয়েক যুগ আগে পরে নির্মিত ,  ফলে একদিক রোদ - ঝড় - বৃষ্টিতে হয়ে গেছে কালের সাক্ষী জমকালো কৃষ্ণ বর্ণের ,  আবার অন্যদিক সদ্য মোড়ক খোলা আনকোরা বইয়ের মত ,  অনাগত ক্লেদ ও গর্বময় ভবিষ্যতের অপেক্ষায় ।  তবে হ্যাঁ ,  সকল দর্শনার্থীকে দুইটি একইসাথে করতে সক্ষম ভুবন নন্দিত এই কলাগৃহ ,  যা হচ্ছে কিংকর্তব্যবিমূঢ় এবং চক্ষুচড়কগাছ ! 

 বিশেষ করে তার মূল ফটকের সামনে দাঁড়িয়ে ,  অবশ্য বিশালাকার বিস্ময়টির মূল ফটক বা সামনের façade আসলে তিনটি ,  যার প্রতিটিতে খোদাই করা আছে বাইবেলের নানা বিষয়ভিত্তিক কাহিনী ,  এবং অবশ্যম্ভাবী ভাবেই গাউডির অন্যতম বৈশিষ্ট্য প্রকৃতি ,  যেমন একটি ফটকের দুই মূল স্তম্ভের নিচেই আছে দুটি কাছিম ,  যা কিনা জল ও ডাঙ্গার প্রতীক ,  প্রস্তরীভূত কাল ও অপরিবর্তনীয় বস্তুর প্রতীক আবার ,  অন্য দুটি স্তম্ভের সাথে আছে পরিবর্তনের প্রতীক ক্যামেলিয়ন গিরগিটি !  

তবে প্রকৃতির আসল ছোঁয়া পেতে আপনাকে প্রবেশ করতে হবে মূল প্রার্থনাঘরে যেখানের বিশালাকার স্তম্ভগুলোর গা বেয়ে শীর্ষে নজর ঠেকলে অভিভূত হয়ে নিজেকে আবিষ্কার করবেন কংক্রিটের মোহময় বৃক্ষে নিচে ,  সোনালি ডালপালা ছড়িয়ে দিব্যি এক কুঞ্জবনের আবহ গড়ে তুলেছে সে ছাদের আশ্রয়ে ,  কারণ সে একা নয় ,  বরং এখানের প্রতিটি স্তম্ভই একটি বনস্পতির প্রতীক ।  

তার মধ্যে আবার কিছু নির্মাণাধীনগুলোর শেষ প্রান্ত স্বর্ণালী হবার কারণ হিসেবে জানা গেল সেখানে নিখাঁদ সোনা ব্যবহার করা হয়েছে জৌলুস ,  স্থায়িত্ব ,  আবেদন ও বিস্ময় বাড়াতে এবং জাগাতে ।  

দৃষ্টিনন্দন সব শিল্প কর্ম তৈরি করা হয়েছে জানালার বর্ণীল কাঁচ দিয়ে ,  তার গ্রহণযোগ্যতা আবার শত গুণে বাড়িয়ে দেয় সগৌরবে প্রবেশ করা অবারিত সূর্যকিরণ ,  ভিতরে গড়ে উঠে একের পর এক জাদুমুহূর্ত ,  সাররিয়েল সঙ্গীতের মত ।  মানুষের সৃষ্টির প্রতি মুগ্ধতায় ,  মানুষের কল্পনাশক্তির অপরিমেয় ক্ষমতায় শ্রদ্ধা ফিরিয়ে নিয়ে আসে এমন অমর কীর্তি ,  হোক না তা নির্মাণাধীন ,  হোক না তা কোন কল্পিত দেবতার উদ্দেশ্যে নির্মিত ।  

বেজায় মানুষের ভিড় ,  সকলেই কৌতূহলের আবীর মেখে ভুরু কুঁচকে বোঝার চেষ্টা করছে কী ছিল গাউডির মনের গহনে ,  কিন্তু থিতু হয়ে উপভোগের সময় কম ,  বরং গুটি গুটি এগোতেই হচ্ছে সবসময় ।  এরই ফাঁকে লিফট বেয়ে উঠে গেলাম অন্য ধরনের স্তম্ভশীর্ষগুলোর খুব কাছে ,  সেখানে যেমন আমাদের স্বাগতম জানালো প্রস্তরপায়রা ,  তেমনি নয়নাভিরাম বার্সেলোনা ।  

সেখানেও নজরে আসল গাউডির অনন্য সৃষ্টির দিকে ,  ঝুড়ি ভর্তি ফলের আদলে গড়া দুর্দান্ত সব স্থাপত্যের ।  যাদের বর্ণচ্ছটা মুগ্ধ করে আমাদের ,  সেই সাথে জানালা এবং বারান্দাগুলোর অসাধারণ সহাবস্থান করে চমকিত ।  


এত জটিল অথচ মনোমুগ্ধকর সরল স্থাপত্যগুলো অবলোকন করে প্রথমে কিছুতেই বুঝতে পারি না কেন এগুলো নির্মাণের জন্য শত বছরও যথেষ্ট নয় ,  আবার অল্পক্ষণ চিন্তা করলে মনে হয় কালজয়ী হতে হলে হয়ত এই পরিমাণ সময় ,  শ্রম ,  মেধা দিতেই হয় ,  তাইই যদি না হবে তাহলে আপাতজটিল এই স্থাপত্যকলা কেন আমাদের মত কোটি জ্ঞানহীন মানুষের মনে মুগ্ধতার আবেশ আনতে পারে ।  সবচেয়ে বেশি ভাল লাগল নিচে নামার সময় প্যাঁচানো সিঁড়ি দেখে ,  বিশেষ ধরনের শামুকের  ( মোলাস্ক )  খোলসের আদলে গড়া সিঁড়ি দেখে কেমন যেন গায়ে কাঁটা দিয়ে উঠে ,  ব্ল্যাকহোলের কথা মনে হয় !  পাক খেয়ে খেয়ে যেন বিশ্বব্রহ্মাণ্ড চলে যাচ্ছে সেই অতল কৃষ্ণকেন্দ্রে ,  যার থেকে মুক্তি নেই কোনকিছুর ,  এমনকি আলোরও !  

আবার বাহিরে এসে কয়েক দিক ফ্যাল ফ্যাল করে চেয়ে  ,  বোঝার ব্যর্থ চেষ্টা করে সিনর গাউডিকে বিশাল এক স্যালুট দিয়ে রওনা দিলাম তার আরেক অমর কীর্তির উদ্দেশ্যে ,  যার নাম  কাসা মিইয়া বা ল্য পেদ্রেরা ।  

আন্তনি গাউডির সাতটি সৃষ্টি ইউনেস্কো কতৃক ওয়ার্ল্ড হেরিটেজ সাইট বা বিশ্ব সম্পদ ঘোষিত হয়েছে ,  যার মধ্যে অন্যতম ১৯০৬ থেকে ১৯১২ সালের মাঝে নির্মিত এই নন্দিত ভবনটি ।  ভার্জিন মেরির ভক্ত গাউডি চেয়েছিলেন এই কাজটি যেন বিশ্বাসের প্রতীক হিসেবে গড়ে ওঠে ,  সেই সাথে ভবনের ভিতর এবং বাহির থেকে যত বেশি সম্ভব বাঁক  ( Curve )  নির্মাণের কাজ সফল হয়েছিল তার ,  ফলে ভবনের অনেক কক্ষেই মাপমত আসবাবপত্র স্থাপন করা সম্ভব হয় নি !  

মূল ফ্লোরের প্রয়োজনীয় সমস্ত আসবাবপত্রের নকশা অবশ্য গাউডি নিজেই করেছিলেন ,  তা নিয়ে ভবন নির্মাণের জন্য অর্থের যোগানদাতা মিসেস মিইয়া একটি পিয়ানো বসাবার জায়গার অভাবের কথা উল্লেখ করলে স্পষ্টভাষী গাউডি বলেছিলেন  –  বেহালা বাজালেই হয় !  

সেই সাথে গাউডির একান্ত ইচ্ছা ছিল কাসা মিইয়ার বাসিন্দারা যেন একের অপরের পরিচিত হয় ,  বন্ধু হয় ,  তাই এখানে লিফট আছে প্রতি একতলা অন্তর অন্তর ,  যাতে এক তলার লোক অন্য তলায় যেয়ে লিফটের জন্য অপেক্ষা করতে করতে অন্য তলার বাসিন্দাদের সাথে মোলাকাতের সুযোগ পায় ।  এমন বাঁকময় ভবন সম্ভবত আর একটিও নেই পৃথিবীতে ,  আর তার অভ্যন্তরে প্রবেশের সাথে সাথেই বাঁকের সাথে সাথে নজর কাড়ল ঝলমলে সব রঙের ব্যবহার !  যত্রতত্র ,  সবখানে !  সেই সাথে একটুকরো বাঙময় ,  বাঁকময় নীলাকাশ ।  

কোন এক তলাতে অমর স্থপতির প্রতিকৃতি ,  তার নানা কাজের নমুনা , 


 যদিও সে দিয়ে আমরা ঘিরে রয়েছি বার্সেলোনায় সারাক্ষণই !  কাসা মিইয়ার আকৃতি যেমন মুগ্ধ করল আমাদের ,  তেমনি বিস্মিত করল তার ছাদ !  একেবারেই অন্যধরনের ডিজাইনে তৈরি করা এক গাদা চিমনি আর স্কাইলাইটের সমন্বয়ে গঠিত এক অন্যভুবন ।  
সেখানে ব্যবহার করা হয়েছে কোথাও ভাঙ্গা বোতল ,  কোথাও মার্বেল ,  কোথাও চুনাপাথর । 



 নানা চিমনী ,  স্তম্ভের সাথে স্থান পেয়েছে সুদৃশ্য সব আর্চ ,  যার ভিতর দিয়ে দেখা যাচ্ছে গাউডির ম্যাগনাম ওপাস -  ল্য সাগ্রাদা ফ্যামিলিয়া ! 

এমন অদ্ভুতুড়ে ছাদে কাটিয়ে দেয়া যায় অনেক অব্যক্ত সন্ধ্যা - দিবস - রজনী ,  কিন্তু বরাবরের মতই হাতে সবই আছে ,  অফুরন্ত না হলেও পর্যাপ্ত ,  কিন্তু নেই সময় !  তাই সময়ের সদ্ব্যবহারের জন্য জোরসে কদম চালিয়ে শহরের আরেকদিকে গাউডির আরেক অনন্য সৃষ্টি পার্ক গুয়েল ।  

১৯০০ সালে যাত্রা শুরু হওয়া নয়নাভিরাম স্থাপত্যময় উদ্যানটির নির্মাণ কাজ শেষ হয় ১৯১৪ সালে ,  এবং এইখানেরই এক বাড়ি কিনে তাতে বসবাস শুরু করেন স্বয়ং গাউডি ,  যেখানে তিনি কাটিয়েছেন জীবনে শেষ বিশটি বছর ,  যে বাড়ি আজ পরিণত গাউডি জাদুঘরে ।   পার্ক গুয়েল এক রূপকথার রাজ্য ,  স্থাপত্যকলার জটিল হিসেব আর কৌশলের চেয়ে সেখানে জীবনের রংঝলমলে দিকই বেশি নজরে আসে ।  গাছের আদলে নির্মিত দেয়ালে পাখির কৃত্রিম বাসা তৈরি করে দিয়েছিলেন গাউডি স্বয়ং ,  আজও এই পার্ক ভর্তি থাকে কয়েক ধরনের টিয়াসহ নানা জাতের পাখিতে ।  

বসার মূল বেঞ্চ গাউডি বানিয়েছিলেন অজানা কোন সমুদ্র দানবের দীর্ঘ দেহের আদলে ,  স্থানে স্থানে ব্যবহার করেছেন দুর্লভ টাইলস ,  মোজাইক ।  

আপন মনের সৃষ্টি সুখের উল্লাসে মেতে প্রাণ নিয়ে এসেছেন ইট - কাঠ - পাথরের ভাস্কর্যেও ।  


বেশি দৃষ্টি কেড়েছে বহুবর্ণ সরীসৃপ স্যালাম্যান্ডার ,  এমন বিখ্যাত স্যালাম্যান্ডার মনে হয় না ভূভারতে আর আছে ।  শহরের উদ্যানের মাঝে গাউডির সৃষ্টিশীল মনের বাস্তব রূপ জল সরবরাহের পথে মুগ্ধতা কুড়াচ্ছে সকলের ,  কখনো সরীসৃপ রূপে ,  কখনো বিহঙ্গরূপে । 






দূরে ভূমধ্যসাগরের সুনীল আমাদের হাতছানি দেয় ,  সারাদিন বিস্ময়ের ভারে এবং সৌন্দর্য শোষণে অক্লান্ত মনের কাছে তার আবেদনও নিছক ফেলনা নয় ।  হোটেলে ফেরার আগে লোনা জলে একটু সাঁতার হয়ত নতুন উৎসাহ যোগাবে রাতের ক্যাটালানিয়াকে বুঝতে ,  সেই মোতাবেকই সাত তাড়াতাড়ি করে বাসে চেপে যাওয়া হল সমুদ্রের পাড়ে ,  পথে বাস থেকেই নজরে আসল আন্তনি গাউডির আরেক মাস্টারপিস কাসা বাতিও  (   Casa Batlló )  , 

 আরেক রূপকথার সোনার দেয়াল ,  রূপার ছাদের চেয়েও বর্ণময় বহুরঙা ভবনটি আগামীতে যাবার তালিকায় রেখে অতিমানব সেই স্থপতির উদ্দেশ্যে শুধু শত সহস্র কুর্নিশ করে চলি মনে মনে ।  
  (  গাউডির কাজ নিয়ে উৎসাহীরা এই  অ্যালবামে উকি দিয়ে কিছু ডিটেইলস ছবি দেখতে পারবেন ।  আমি মুগ্ধ দর্শক ,  স্থাপত্য আর শিল্পকলার চিরনবীন ছাত্র ,  তাই গাউডি নির্মিত বিশ্বের বিস্ময়গুলোর ভিতরের রহস্য ,  কার্য ,  কারণ ,  নির্মাণ প্রক্রিয়া অভিজ্ঞ স্থপতিদের হাতেই ছেড়ে দিলাম ।  কেবল রেখে গেলাম ভবঘুরের মুগ্ধতার বয়ান ।  
আমার বন্ধু ,  ভবিষ্যতের স্থপতি তানজিলা আহমেদের  (  যে কিনা সচলায়তনে মাঝে মাঝে উঁকি দেয়  ' দ্বিতীয় সুবর্ণরেখা '  নামে )  জন্মদিন আজ ,  এই পোস্টটি তার জন্য ।  
শুভ জন্মদিন তানজিলা ।   ) 






শুভ জন্মদিন ,  ইনাম ভাই




আগামীকাল ২৫ আগস্ট ,  ২০১২ ,  সকালে ঘুম ভাঙ্গার পরপরই গত এক যুগের মতই খুব পরিচিত এক  নাম্বারে ফোন করব ,  ঢাকার ওল্ড ডি ও এইচ এস এলাকার এক বাড়ীতে ফোন বেজে উঠবে ,  বরাবরের মতই এক প্রশান্ত গম্ভীর কণ্ঠ বলে উঠবে -  ইনাম বলছি ।  
আমি ,  তারেক অণু ,  সাত সমুদ্র তের নদীর পারের দেশ ফিনল্যান্ড থেকে অনেক আগে থেকে রীতিমত প্ল্যান করে রাখা আবেগ চেপে রাখার সমস্ত চেষ্টা এক মুহূর্তের মাঝে বিসর্জন দিয়ে প্রায় চিৎকার করে চারপাশ হতচকিত করে দিয়ে বলব -  শুভ জন্মদিন ইনাম ভাই !   অন্য মহাদেশ থেকে ইনাম ভাই হাসতে হাসতে বলবেন -  আরে ,  আজকে ২৫ আগস্ট নাকি ,  এক বছর হয়ে গেল আবার !  
এই হচ্ছে আমাদের ইনাম ভাই ,  পৃথিবীতে নিজের আগমন দিবসটিও যিনি বেমালুম ভুলে যান প্রায়ই ,  অবশ্য কারণ হিসেবে বলেন -  আমারতো প্রতিদিনই জন্মদিন !  আলাদা ভাবে পালনের কি আছে ?  

মানুষ ইনাম আল হক নিয়ে লেখা অতি দুরূহ ,  তার কাছের প্রতিটি মানুষই এই বিষয়ে জানেন বলে সযত্নে এড়িয়ে চলেন ,  মিডিয়ায় আসে তার যে কোন একটি বিষয় নিয়ে কথা হয়ত কোন বার পাখিবিশেষজ্ঞ হিসেবে ,  কোন বার অভিযাত্রী কখনো বা আলোকচিত্রগ্রাহকের ভূমিকা ।   এই সব তো সবাই জানেনই কিন্তু এগুলোর বাহিরেও যত গুণে গুণান্বিত যে এই নিভৃতচারী মানুষটি তার কিয়দংশ তুলে ধরার ব্যর্থ চেষ্টা করব আজকের লেখাতে ।  

২০০৫ সালে প্রায় বছর তিনেক পরে দেশে ফিরলাম ,  ঢাকায় নেমেই  পরদিনই ইনাম ভাইকে নিয়ে গেলাম রাজশাহীতে ,  বাড়ী ব্যাগ রেখে সোজা পদ্মার তীরে ,  শীতের পরিযায়ী পাখি দেখার জন্য ,  সূর্যের আলো ছড়িয়ে পড়ছে শীর্ণ শীতের পদ্মার থোকা থোকা ঘোলা জলের সরোবরের মাঝে ,  কুয়াশার মিছিল বিদায় নিয়েছে নদী পারের হাওয়ায় ,  এমন সময় বছর তিনেক পর পদ্মার পলিমাটি ছোঁয়ার আবেগে ভর করেই খানিকটে দ্বিধার সাথে ইনাম ভাইয়ের জীবনী লিখার ইচ্ছা পোষণ করলাম ।  উনি সাথে সাথে রাজী হলেন ,  বললেন -  চাইলে অবশ্যই লিখবেন ,  কিন্তু আমি মনে করি এর চেয়ে অনেক ভাল  ভাল গুরুত্বপূর্ণ কাজ করার যোগ্যতা আপনার আছে ,  সেগুলো করলেই আমি বেশী খুশী হব !  

ইনাম ভাইয়ের জীবনী লেখার চিন্তা আমার মাথায় হঠাৎ করে আসে নি ,  অনেক দিন ধরেই ভেবেছি আমাদের জল - হাওয়ায় বেড়ে ওঠা এমন এক অসাধারণ মানুষের কীর্তি সম্বন্ধে জানতে পারলে কি আলোড়িতই না হবে আমাদের কিশোর সমাজ ,  তাদের অনেকেই হয়ত জীবনের সুদীর্ঘ পথ পাড়ি দিয়ে একজন ইনাম আল হক হতে চাইবে ,  চিন্তা করবে দেশের প্রকৃতি নিয়ে ,  প্রাণীসম্পদ নিয়ে ।   আমারও তো জানতে ইচ্ছে করে মফস্বল শহর ফরিদপুরে বেড়ে ওঠা এক বালক কি করে পা রাখল বিশ্ব দরবারে ।  সবার আগে তাকেই বললাম সরাসরি -  ইনাম ভাই ,  আপনার আত্মজীবনী লিখবেন না ?  উনি বিন্দুমাত্র ভণিতা না করে সরাসরি বললেন -  নিজেকে নিয়ে লেখা আমার কাছে খুবই একঘেয়ে মনে হয় ,  কোনদিনই নিজেকে বিষয় হিসেবে কল্পনা করে সেটাকে উপস্থাপন করা আমার দ্বারা হবে না ।   সেই প্রেক্ষিতেই অনেক চিন্তাভাবনার পরে তার সেই  অলীক জীবনের ঘটনাপ্রবাহ লিপিবদ্ধ করার আগ্রহ প্রকাশ করলাম ,  যদিও সে কাজ খুব বেশিদূর এগোই নি দূরত্বের কারণে ,  তবে শেষ করতে পারলে নিঃসন্দেহে দুর্দান্ত কাজ হবে ।  তবে তার বিমানবাহিনীর জীবনের অংশ এখানে আসবে না  । 

  কিন্তু ইনাম আল হকের প্রথম স্মৃতিটা সবার সাথে ভাগাভাগি করার লোভ সামলাতে পারছি না -   ধান কাঁটা হয়ে গেছে ,  কিষাণেরা ন্যাড়া মাঠের জায়গায় জায়গায় ধানের গোঁড়া স্তূপ করে রেখেছে ,  ইতিমধ্যেই এমন এক স্তূপে ওমের সন্ধানে আগুন লাগানো হয়েছে ,  সেটাকে ঘিরে নানা গল্পে মশগুল শ্রমিকেরা ।  তাদেরই একজন একটা পাখির বাচ্চার পায়ে সুতো বেঁধে গ্রামের এক বালকের হাতে দিয়েছে ,  বালকের চোখে তখন বিষম ঘোর ,  ক্ষুদে পাখিটি উড়তে শিখেনি ,  পায়ে সুতো বাঁধা তাই ছোট ছোট লাফ দিয়ে এগোচ্ছে থপ থপ করে ,  পূর্ব দিগন্তে ঝলসে ওঠা সোনালী কিরন ,  আগুনের আভা ,  পড়ে থাকা খড় আর পাখির পালকের রঙ এক হয়ে গেছে বিশ্ব চরাচরে ,  পাঁচ অথবা ছয় বছরের বালক ইনাম জীবনের সেরা মুগ্ধতা নিয়ে চলেছেন পালকাবৃত বন্ধুর পিছু পিছু ,  যে যাত্রা তার শেষ হয় নি আজো ,  কিন্ত সুদূর অতীত পানে তাকালে সবার পিছনে এই স্মৃতিটিই নাড়া দেয় তার মনে ।  

 ইনাম ভাইয়ের কথা উঠলে যে কত অযুত - নিযুত স্মৃতি ঝকমক করে ওঠে মণিমাণিক্যের ওঠে আপন উজ্জলতায় ।  তার সাথে প্রথম পরিচয়ের সাথে সাথেই প্রথমেই অভিযোগ করে ছিলাম প্রথম বাংলাদেশী হিসেবে অ্যাণ্টার্কটিকা যাবার স্বপ্নটা ভেস্তে দেওয়ার জন্য ,  উনি তো হেসেই খুন ।  বললেন ,  অ্যাণ্টার্কটিকায় এতো মানুষ গিয়েছে যে এখন আর দেশের পক্ষে প্রথম এটা কোন আবেদনই রাখে না ,  আর আমি গেছি তো কি হয়েছে ,  আপনি যাবেন আপনার জন্য ,  নিজের উপভোগের জন্য ।   আর সেই সাথে বললেন , আমিই প্রথম বাংলাদেশী কি না তা কিন্তু জানি না ,  এটুকু বলতে পারি  যেহেতু মহাখালি এলাকায় আমি অনেক দিন ধরে আছি ,  এই এলাকা থেকে আমিই প্রথম অ্যাণ্টার্কটিকা যাওয়া মানুষ ,  সারা দেশের কথা বলতে পারব না ।  কি অদ্ভুত মানুষ ,  নিজের কৃতিত্বকে বিন্দুমাত্র বড় করে দেখতে রাজী নন ,  সেটা ২০০০ সালের কথা -   
 মনে পড়ে অন্নপূর্ণায় ট্রেকিংয়ের সময় পাথর ধ্বসে পথ বন্ধ হয়ে গেছে ,  আসলে কোন পথই নেই ,  ব্যপক ঝুঁকি নিয়ে পার হতে হবে সেই ভয়াল গিরিখাদ ,  একটু ওলটপালট হলেই অন্যভুবনের প্রবেশপত্র মিলবে তৎক্ষণাৎ ।  নির্লিপ্ত মুখে উনি পার হয়ে গেলেন ,  তার পেছন পেছনে আমরাও ! 

যমুনার চরে নেমেছি চখা - চখি দেখার জন্য ,  জনসংখ্যার ভারে আক্রান্ত বাংলাদেশে যে এমন বিস্তীর্ণ চর আছে যেখানে কেবল পাখিরই পায়ের ছাপ তার সাথে পরিচয় হল ,  বিনিময়ে কাঁদায় গেঁথে রাখলাম আমাদের পায়ের ছাপ ,  নৌকায় নিয়ে ফিরলাম পলিমাটির গন্ধ ।  

সুমেরুবিন্দুতে পৌঁছালাম হেলিকপ্টারে চেপে ,  কত আবেগ নিয়ে ইনাম ভাল বলেছিলেন -  সারা জীবন আশা করেছি ,  জীবনের অন্তত আমাদের গ্রহের দুই মেরুর এক মেরুতে পা রাখব ,  আজ সেই আশা পূর্ণ হল !  এই অসাধারণ জায়গাটি না দেখেই মরে যেতে পারতাম !  

জাহাঙ্গীরনগর বিশ্ববিদ্যালয়ে সুযোগ পেলেই পাখি পর্যবেক্ষণের জন্য -  

পৃথিবীর সবচেয়ে উত্তরের জনপদ স্পিটসবের্গেনের আস্তানা থেকে কেবল বেরিয়েছি ,  সামনে এসে দাঁড়াল বলগা হরিণেরা !  

নেপালের চিতোয়ান বনে হাতিঘাসের জঙ্গল মাড়িয়ে আমরা চলেছি গণ্ডারের খোঁজে ।  	

মেরুভালুকের খোঁজে তন্ন তন্ন করে  খুঁজে ফিরছি পূর্ব উপকূল ,  দেখা মিলল পেল্লাই আকৃতির এক সিলের !  


নিজে বইয়ের পোকা বলেই হবে হয়ত ,  দেশের মান্যগণ্য অনেক লেখক এবং পাঠকের সাথে পরিচয় হয়ে গেছে কালক্রমে ,  বিশ্ব সাহিত্য নিয়ে কথা বলে জানার চেষ্টা করেছি অনেকের সাথেই ।  কিন্তু সবচেয়ে বেশী অভিভূত হয়েছি আজ পর্যন্ত ইনাম ভাইয়ের সাহিত্য জ্ঞানে -  ওয়ার্ডসওয়ার্থ ,  বায়রন ,  হুইটম্যান ,  ফ্রস্ট থেকে শুরু করে রবি ঠাকুর ,  নজরুল ,  জীবনানন্দ -  কি না জেনেছি !   কোন ঘোর লাগা বিকেলে তিনি বলেছিলেন পেঁচা যে হামাগুড়ি দিয়ে মাঠে নামে এটা জীবনানন্দ বাদে আর কোন বাঙ্গালী কবি লিখে যান নি ।   ড্যাফোডিলের মাথা নাড়া দেখে কবি ওয়ার্ডসওয়ার্থ ড্যাফোডিলেরই বন্দনা করেছেন ,  কোন ভুলে যাওয়া প্রিয়ার মুখের নয় ,  তা জানতে পারি তার কথার জালে ।  বায়রন যে স্বর্গ থেকে নারী বিতাড়িত করে হুর দিয়ে সাজাতে চাওয়ায় ইসলামের নবী মুহম্মদকে উপহাস করে নারী বন্দনার যে অসাধারণ ছত্রগুলো রচনা করেছিলেন  To Eliza কবিতাতে  ,  তাদের সাথে পরিচয় সেখানেই ।  তিব্বতে যাবার সময় দস্তয়েভস্কির ব্রাদার্স অফ কারামাঝভ নিয়ে যাচ্ছি ,  শুনেছি সেটি বিশ্বের সেরা উপন্যাসের দাবীদার ,  বলতেই ইনাম ভাই বললেন পড়ে  শেষ করুন তারপর কথা হবে ।  হিমালয়ের নির্জনতায় বসে গ্রুসেঙ্কার কল্পনায় বিভোর থেকে শেষ করলাম বিশাল বইখানা ,  ভাল লাগল ,  কিন্তু মনে হল এটি বিশ্বের সেরা উপন্যাস না ।  সমতলে ফিরে সেটি বলতেই তিনি একমত হলেন ।   পরিচয় করিয়ে দিয়েছিলেন হেনরি ডেভিড থ্যুরো নামের এক অসাধারণ মানুষ এবং তার ওয়াল্ডেন নামের পুকুর এবং বইয়ের সাথে ।   সেই সাথে ছিল কনরাড লোরেঞ্জের কিং সলোমনস রিং ।  বুনোফুলের ডানা ।  অবন ঠাকুরের পাখির চোখে বাংলাদেশ ।  ও হেনরির ছোট গল্প ।   এমনই আরো কত অজানা বিস্ময়ের সাথে পরিচয় হয়ে ছিল এই একজন মানুষের মাধ্যমে ।  

যে কোন কঠিন কথা খুব সহজ করে সংক্ষেপে বোঝাতে ইনাম ভাইয়ের কোন জুড়ি নেই ,  একবার জিজ্ঞাসা করলাম ,  পুনর্জন্ম নিয়ে মাঝে মাঝে যে সমস্ত মানুষের অভিজ্ঞতার কথা শোনা যায় ,  নিজেদের জাতিস্মর দাবী করে তারা পূর্বজন্মের কথা হুবহু বলে যান ,  এদের নিয়ে আপনার কি মনে হয় ?  উনি সরাসরি কাঠখোট্টা ভাবেই বললেন -  আমার এত বিলাসিতা নেই ভাই যে এসমস্ত ব্যাপার নিয়ে ভাবব ।  মানে ?  মানে জিজ্ঞাস করতেই উনি প্রশ্ন ছুড়ে দিলেন -  মানুষ মারা গেলে কি হয় ?  বললাম ,  কি হয় আবার ,  তার দেহ প্রকৃতিতে পচে গলে মিশে যায় ।  আবার প্রশ্ন -  তাহলে সেই পচা গলা দেহ যা নানা উপাদানে বিভক্ত হয়ে যায় ,  সেই অণু - পরমাণুগুলো কি আবার এক হয়ে নতুন মানুষ হিসেবে জন্ম নিতে পারে ?    বললাম -  না তো ,  এমন তো আসলেই সম্ভব না ।  উনি তার বিখ্যাত হাসি দিয়ে বললেন -  খেয়াল করে দেখবেন ,  যারা এ সমস্ত কথা বিশ্বাস করে বা ছড়ায় তারা এত দূর পর্যন্ত চিন্তা করে দেখে না ,  যে এমনটা আদৌ সম্ভব না কি ।  

ইনাম ভাইয়ের ঈর্ষণীয় বইয়ের সংগ্রহে এক সিরিজের চারটি বই ছিল বিশ্বে নানা রহস্যময় ঘটনা নিয়ে -  ড্রাগন থেকে শুরু করে প্যারালাল ইউনিভার্স সবই উপস্থিত ।  আমার অতি উচ্ছাস দেখে কেবল বললেন ইয়াং বয়সে পড়ার জন্য খুব ভাল বই ।  তখন সবে ১৯ চলছে ,  সব কিছুতেই মনপ্রাণ বিদ্রোহ করতে চায় ,  বলে বসলাম -  শুধু ইয়াং বয়সে কেন ?  বুড়ো বয়সে পড়লে সমস্যা কি ?  এগুলো কি যে কোন বয়সের মানুষের চিত্ত আন্দোলিত করে না ?  হয়ত আমার উষ্মা বুঝলেন বা বুঝলেন না ,  কিন্তু স্বভাবসিদ্ধ ভঙ্গীতে বললেন -  এই সমস্ত বিষয় না জেনেই যদি কোন লোক বুড়ো হয়ে যায় ,  তাহলে ধরে নিতে হবে সে হাওয়া খেয়ে বড় হয়েছে ,  সারাজীবন কিছুই পড়ে নি !   

মনে পড়ে টাঙ্গুয়ার হাওরের উম্মাতাল দিনগুলি ,  আমার জীবনের সেরা ভ্রমণস্মৃতি ।  অথচ কাউকে বলা হয় নি সেই সময়ে ,  ২০০২ সালে টাঙ্গুয়ার হাওরের পাখিশুমারিতে অংশ নিতে হলে ৩০০০ টাকা লাগত ,  যে টি ছিল অনেকটা এভারেস্ট জয়ের মতই ,  কিন্তু একবার উৎসাহ প্রকাশ করতেই সাথে সাথে ইনাম ভাই বললেন -  অণু আপনি যেতে চাইলে স্বাগতম ,  আপনার সম্পূর্ণ খরচ আমি স্পন্সর করব ।   (  উনি হাওর এবং উপকূলীয় এলাকায় প্রতিবারই উৎসাহী তরুণদের কাউকে না কাউকে নিজেই খরচ দিয়ে নিয়ে যেতেন )  ।  সেই ৩০০০ টাকার চেয়েও কোটি গুণ মূল্যবান ছিল তার আশ্বাস ,  উৎসাহ ,  প্রকৃতিজগত দেখার আমন্ত্রণ ।  আমার যে নিরন্তর পথচলা ,  তার পিছনে অন্যতম অনুপ্রেরণার কাজ করে সেই ভ্রমণে স্মৃতি ,  ইনাম আল হকের প্রেরণা ।   

পর্বতারোহণের পেছনেও অন্যতম ভূমিকা তারই ,  তখন হয়ত স্কুলে বা কলেজে পড়ি ,  প্রথম আলোর ছুটির দিনে কভার স্টোরি এসে ছিল পাখি অন্ত প্রাণ ইনাম আল হক ,  সেখানে দীর্ঘ সাক্ষাৎকারের এক পর্যায়ে অ্যাডভেঞ্চার প্রিয় মানুষটি বললেন -  আমাদের বাড়ীর কাছেই হিমালয় ,  অথচ আজ পর্যন্ত বাংলাদেশের কেউ সেখানে পা রাখতে পারল না ,  এটি আমার জন্য এক বিশাল আফসোস ।  এই বয়সে আমি নিজে আর হয়ত ওঠার চেষ্টা করব না কিন্তু অবশ্যই চেষ্টা করে যাব যেন বাংলাদেশ থেকে কেউ জয় করে এই সর্বোচ্চ পর্বতশৃঙ্গ ।   সেই কথাগুলো আমার মনে এক অদ্ভুত আবেস নিয়ে এসেছিল ,  তুষার ধবল হিমালয় ,  সারি সারি আদিঅন্তহীন পর্বত শিখর ,  এদের মাঝে আকাশ ছোয়া এভারেস্ট ,  একদিন যেতেই হবে সেখানে !   এই স্বপ্ন থেকেই ইনাম আল হক স্থাপন করেন বাংলাদেশ মাউন্টেনিয়ারিং অ্যান্ড ট্রেকিং ক্লাব  (  বি এম টি সি  )  ,  শুরু হয় বাংলার তরুণ -  তরুণীদের এক অন্য জীবনের পথে পদচারণা ।  কিন্তু হায় ,  আমি ততদিনে বিদেশ পাড়ি দিয়েছি ,  তাদের দলে ভিড়ে হিমালয়যাত্রা করার সৌভাগ্য আর সেভাবে হল না ,  যদিও পরে ইনাম ভাইয়ের উৎসাহেই চৌ য়ু অভিযানে অংশগ্রহণ করি ,  সহঅভিযাত্রী এম এ মুহিত চৌ য়ু পর্বত জয় করে বাংলাদেশকে প্রথম বারের মত ৮০০০মিটারের এলিট ক্লাবে নিয়ে যান ।  এখন পরিকল্পনা চলছে আবার সবখানেরই -  কিলিমানজারো ,  অ্যাকনকাগুয়া ,  ভিনসেন কোথাকার না ?       


 কত চিত্র - বিচিত্র স্মৃতি আমাদের ,  দক্ষিণ বঙ্গের উপকূলে পুলিশ আমাদের গ্রেফতার করে নিয়ে গেল এক রাতে !  কারণ তারা আমাদের  নৌকাকে ডাকাতের নৌকা ভেবে ছিল !  থানায় যাবার সাথে সাথে ওসি সাহেব আবার ভুল স্বীকার করে হাসতে হাসতে আপ্যায়ন করে বিদায় দিলেন সেযাত্রা ।  
কাঠমান্ডুর এক কুয়াশাভেজা সকালে চললাম নাগার্জুন বনে পাখি দেখার আশায় ,  ঝোপ ঝাড় মাড়িয়ে পথ চলেছি পা টিপে টিপে ,  মন আনন্দে পূর্ণ হয়ে আছে লম্বা লেজের হিমালয়ের হাঁড়িচাচা জাতীয় পাখি দেখার আনন্দে ,  হঠাৎই দেখি চোখের সামনে থেকে ইনাম ভাই নেই হয়ে গেলেন !  সেখানে মাথা দোলাচ্ছে নাম না জানা সবুজের দঙ্গল !  মনে হল স্লো মোশন সিনেমার মত কয়েকবার ডিগবাজি খেলেন ভারী ক্যামেরাসহ -  ,  এদিকে আমার পায়ের নিচেও মাটি টলে উঠেছে ,  খামচে আশ্রয় নেবার মত লতাগুল্ম কিছুই না পেয়ে তারই  টালমাটাল পদক্ষেপ অনুসরণ করতেই হল প্রবল অনিচ্ছে শর্তেও ।  কয়েক মিটার ডিগবাজি দিয়ে থামার দেখি হাত - পায়ের অনাবৃত অংশ ভীষণ রকম চুলকোচ্ছে !  কি ব্যাপার ?  ব্যাপার কিছুই না ,  পড়বি তো পর ,  সোজা বিছুটির ঝোপে !  একটু ধাতস্থ হতেই ছেড়ে আসলাম সেই বিদঘুটে চুলকানি বন ।  
অসলোতে কন টিকি জাদুঘরে সত্যিকারের কনটিকি দেখে মহাখুশী তিনি ,  সেই সাথে চলল অ্যামুণ্ডসেনের মেরু জাহাজ ফ্রাম দর্শন । 



 স্টকহোমের নোবেল জাদুঘরে যেয়ে নানা দুর্লভ জিনিসে দেখার সাথে সাথে তার মনে গেঁথে রইল আইজ্যাক সিঙ্গারের নোবেল বক্তৃতা ,  যেখানে সিঙ্গার হাসতে হাসতে বলছেন -  আমি মৃত একটি ভাষায় লেখি ,  কারণ আমি লিখি ভূতের গল্প ।  
 ২০০৫ সালে ইউরোপে ভ্রমণে সময়  ফিনল্যান্ডে আসলেন তিনি  কয়েকদিনের জন্য ,  বিশেষ কিছুই করা হয়নি পাখিপাগল বন্ধুদের সাথে নানা জলা ,  বন ,  নদী ভ্রমণ ছাড়া ,  কিন্তু প্রকৃতির মাঝে কাটানো সেই দিনগুলোকেই সেযাত্রা নিজের সেরা সময় বলে  অভিহিত করলেন ,  ছবিও মিলল দেদার নানা উত্তুরে পাখির ।   
মানুষকে আপনি বলে সম্বোধন করতে শুনি অনেককেই ,  কিন্তু  ইনাম ভাইয়ের কাছেই প্রথম জেনেছিলাম এর পিছনের যথার্থ কারণ ।   হাঁটুর বয়সী হওয়া স্বত্বেও তিনি আপনি করে বলতেন প্রথম থেকেই ,  অনুযোগ করাই বললেন -  আমি কেন আপনাকে তুমি করে বলব ?  উত্তর দিলাম -  আমি বয়সে ছোট ,  তাই ।  উনি পাল্টা প্রশ্ন করলেন -  কেবলমাত্র বয়সে ছোট বলেই তুমি করে বলতে হবে !  আপনি তো আমার চেয়ে লম্বায় বড় ,  তাহলে কি প্রথম থেকে উচ্চতার কারণে আপনি তুমি করে বলবেন ?   খেয়াল করে দেখবেন আমাদের সমাজের অনেক মানুষ বয়োজ্যেষ্ঠ রিকশাওয়ালাকে প্রথমেই তুমি বলে বসে ,  সেখানে বয়সটা কোন ব্যাপার না ,  তার কাছে মনে হয়েছে সামাজিক মর্যাদায় হয়ত সে একজন শ্রমিক শ্রেণীর মানুষের উপরে ,  তাই অনায়াসে একজন বাবার বয়সী মানুষকে সে তুমি করে বলল ।  আমার কাছে তুমি করে বলার মানে কোন না কোন দিক দিয়ে আমি তাকে ছোট মনে করছি ,  সেটি বয়স বা সামাজিক অবস্থান যায় হোক না কেন ।  তবে আমাকে কেউ তুমি করে বললে আমারও তুমি বলতে আপত্তি নেই !  
বাহ ,  তাই তো !  খুব সরল ভাবে বুঝিয়ে দিলেন জিনিসটি ,  কত সহপাঠীকেই দেখতাম অনায়াসে বুড়ো রিকশাওয়ালাকে তুমি করে বলতে ,  তখন খারাপ লাগত কিন্তু কারণটা বোঝা হয় নি ।  

কোড়া পাখির খোঁজে গিয়েছিলাম মাদারিপুরের বাওর অঞ্চলে ,  অপূর্ব এক জেলে গ্রামে ।  অন্যরকম এক বাংলাদেশের দেখা পেয়েছিলাম সেখানে হাসিখুশি মানুষগুলোর মাঝে ,  তাদের মাসিক উপার্জন সেই সময়ে ৫০০ টাকাও হয় তো ছিল না ,  কিন্তু অবাক হয়ে দেখেছিলাম তাদের হাসিমুখ ,  উচ্ছলতা ,  দৈনন্দিন একঘেয়ে জীবনের নানা ঘটনাতেও খুঁজে নেওয়া অনাবিল সুখে উপাত্ত ।  অনেক রাত পর্যন্ত হৈ হল্লা করে পুঁজো হল সেইবার ,  আশ্রয়দাতা ইনাম ভাইয়ের পূর্বপরিচিত এক তরুণ মৎস্যজীবী ,  ঘরে মা ,  দুই বোন ,  শিশু পুত্র ,  স্ত্রী ।  তারা মুহূর্তের মাঝেই পরিবারের একজন করে নিয়ে যে আপ্যায়ন করেছিলেন তাতে জীবনে প্রথম মনে হয়েছিল কিছু মানুষ এই কথা সত্যি সত্যিই মানে -  অতিথি ভগবান ।      
তার জীবনে একটাই লক্ষ্য ছিল অনেকদিন পর্যন্ত -  বাংলাদেশের সমস্ত পাখি নিয়ে পাখির একটা বই প্রকাশ করা ,  অনেকে তখন বলেছিল এমন বই নিশ্চয় কেউ না কেউ করে গেছে ,  কিন্তু ইনাম আল হক জানতেন এই ধরনের কাজগুলোতে আমরা কত পিছিয়ে ,  তার কয়েক দশকের পরিশ্রমের ফসল হিসেবে আমরা পেলাম এশিয়াটিক সোসাইটি থেকে প্রকাশিত পাখি খণ্ড ,  প্রথমে ইংরেজিতে এবং পরবর্তীতে বাংলায় ,  যেখানে বাংলাদেশে আজ পর্যন্ত দেখা পাওয়া সমস্ত পাখি আলোকচিত্র ,  যাবতীয় তথ্য ,  বাসস্থানের ম্যাপ বর্তমান  (  যেগুলো এর মাঝে বিলুপ্ত হয়ে গেছে তাদের কথা আলাদা !  ) 

জাহাঙ্গীর নগর বিশ্ববিদ্যালয়ে দেশের প্রথম পাখি মেলা হয়েছিল বাংলাদেশ বার্ড ক্লাবের পক্ষ থেকে ,  বেশ সাড়া ফেলেছিল সেই আয়োজন ,  ছুটে এসেছিলেন কবি শামসুর রাহমান ,  লেখক আলী ইমাম ।   এর পরপরই দাবী জানালাম রাজশাহীতে পাখি মেলা করতে হবে ।   উনি সাথে সাথেই রাজী ,  বললাম বাংলাদেশে বার্ড ক্লাবের রাজশাহী শাখার পক্ষ থেকে মেলা হবে !  ইনাম ভাই বেঁকে বসলেন ,  বললেন মেলা হবে রাজশাহী বার্ড ক্লাবের পক্ষ থেকে  ,  আমি চাই দেশের প্রতিটি জেলা -  থানা -  গ্রামে গ্রামে পাখি দেখার ক্লাব গড়ে উঠুক ,  বিজ্ঞানকে নিয়ে ভাবার ,  প্রকৃতিকে নিয়ে জানার আগ্রহ বাড়ুক ।  তার কথাই থাকল ,   এর পরে বেশ কবছর রাজশাহীতে পাখি মেলার আয়োজন করেছে রাজশাহী বার্ড ক্লাব ।  

ইনাম ভাই এও বলেছিলেন ক্লাবের এক বছরের আড্ডার চায়ের খরচ তিনি তখনই দিয়ে দিবেন ।  কয়দিন পর ক্লাবের কয়েকজন সদস্য বলে বসল দূরবীন নেই ,  টেলিস্কোপ নেই পাখি দেখব কি করে !  কি মনে করে যেন বলেছিলাম ভালবাসা দিয়ে ,  ভাল লাগা দিয়ে ,  ইনাম ভাই যখন পাখি দেখতেন তার নিশ্চয়ই দূরবীন ছিল না ,  কিন্তু উনি আজ দেশের সেরা পাখিবিশেষজ্ঞ !  কাজেই দেখার মত চোখ এবং হৃদয়ের টান থাকতে হবে ।  


বড় ভাই তানভীর অপুর সাথে চেহারার মিল বাদে আর কোন মিল আছে বলে আমার মনে পড়ছে না ,  সে পুরান ঢাকার ওয়ান্ডারার্স ক্লাবের ক্যাপ্টেন হিসেবে হকি লীগ খেলেছে কয়েক বছর ,  আমি জীবনে খেলোয়াড় হিসেবে স্টেডিয়ামের চৌকাঠ পেরোই নি ।   আমি বইয়ের পোকা ,  সে অ্যাকশন সিনেমার পোকা ,  আমার প্রিয় অভিনেতা গ্রেগরি পেক ,  তার সিলভেস্টার ষ্টালোন ,  শাকান্ন খেয়ে জীবন অতিবাহিত করতে আমার অরুচি নেই ,  সে মহা ভোজনবিলাসী এবং দুর্দান্ত পাচক ,  আমি ব্রাজিলের খেলা দেখতে অন্য মহাদেশ চষে ফিরি ,  সে বাড়ীতে আর্জেন্টিনার পতাকা ওড়ায় !  কিন্তু এত অমিলের মাঝেও ঘুরতে বেশ পছন্দ করি তা বলাই বাহুল্য ।  সেই টগবগে ছেলে ফিনল্যান্ডে আসার পর দেখি প্রায়শই মনমরা হয়ে থাকে !  কি ব্যাপার ,  দেশের জন্য মন খারাপ করে ?  তার উত্তর -  না ,  শুধু একটাই চিন্তা ,  দেশে যখন আবার ফিরব ,  ইনাম ভাইয়ের বয়স অনেক বেড়ে যাবে ,  তখন কি আর আগের মত ঘুরতে পারব তার সাথে ?  


চিত্রকর প্রিয়ারঞ্জিনীর সাথে আড্ডার এক ফাঁকে সে বলেই বসল বাবা - মার কাছে আমি জন্ম দেওয়ার জন্য অবশ্যই কৃতজ্ঞ  ,  তারা আমাকে জীবনের আলো দিয়েছেন ,  কিন্তু আমাকে পৃথিবীর আলো দিয়েছেন ইনাম আল হক ।  তার মা ভাস্কর ফেরদৌসী প্রিয়ভাষিণীর কিছুই বলার থাকে না এই ক্ষেত্রে ,  ইনাম ভাইয়ের সবচেয়ে কাছের বন্ধুদের মাঝে তিনি একজন যে ! 


এভারেস্টজয়ী নিশাত মজুমদার সরাসরিই বলেছিলেন ইনাম ভাই উৎসাহ না দিলে এতদূর আশা সম্ভব হত না কোন দিন ।  

দুই - দুইবার এভারেস্ট জয়ী এবং একমাত্র বাঙ্গালী হিসেবে তিন তিনটি আট হাজার মিটার শিখর জয়ের অসাধারণ কৃতিত্বের অধিকারী এম এ মুহিত তার সব প্রেস কনফারেন্সেই একটি কথা বলেন -  ইনাম আল হক একজন ব্যক্তি নন ,  তিনি একজন প্রতিষ্ঠান ।  আমাদের প্রজন্মকে তিনি দিকনির্দেশনা দিয়ে তৈরি করেছেন পাখিপ্রেমী এবং অ্যাডভেঞ্চারপ্রিয়তে ।  অন্য অনেকের মতই তিনি আমাদের কেবল স্বপ্ন দেখেই পথে একা ছেড়ে দেন নি ,  বাস্তব ভিত্তি গেড়ে দিয়েছেন ,  পাশে থেকেছেন সবসময় ।  

এমন আরও হাজার মানুষের কথা আমি ব্যক্তিগত ভাবে জানি ,  যাদের কথা শেষ হবার নয় ।  ইনাম ভাইয়ের প্রাক্তন গাড়িচালক মুকুল ভাই  (  বর্তমানে সফল ব্যবসায়ী ,  যেহেতু ইনাম ভাই আর গাড়ী ব্যবহার করেন না !  )  আমাদের নিয়ে যেতেন বাংলাদেশের আনাচে কানাচে -  গাইবান্ধা ,  দিনাজপুর থেকে শুরু করে শ্রীমঙ্গল ,  কুমিল্লা ।   সে পর্যন্ত বৌ - পরিবার ফেলে প্রতি ছুটির দিনে গাড়ী নিয়ে ভ্রমণের সঙ্গী হত ,  যা তার অফিসের কাজের মধ্যে পড়ে না ।   এই প্রসঙ্গে জিজ্ঞাস করলেই এক গাল হেসে বলত -  ভাইরে ,  ইনাম স্যারের সাথে নানা জায়গা ঘোরার যে কি নেশা ,  এইটা না ঘুরলে বুঝতেন না ।    

আমার মা গেলবার বাংলাদেশে থাকার সময় একবার আমার ভ্রমণ পিপাসার প্রতি অনুযোগ করায় ইনাম ভাই হেসে বলেছিলেন ,  রাজশাহীতে তো অণু থেকেছে বিশ বছর ,  আর পৃথিবীটা কত বড় !  সেটা দেখতে হলে তো এখন বেরোতেই হবে !  বলাবাহুল্য মা সেই কথা পছন্দ করেন নি ,  কিন্ত আমরা যে নাচার !  বুড়ো পৃথিবীটা আসলেই অনেক বড় ,  আর জীবন অনেক অনেক ছোট ।  

 ইনাম আল হক এককালে খুব ভাল ছবি  আঁকতেন ,  হয়ত চিত্রকরই হতেন জীবনে কিন্তু নানা কারণে সেই পথ আর চলা হয় নি ।  কিন্তু হয়েছেন আর্টক্রিটিক ।  সেই সাথে বাংলাদেশের সমস্ত শিল্পীদের সাথে তার মহাখাতির ।  তাদের মাঝে আবার কালিদাস কর্মকার ছিলেন তার স্কুল জীবনে বন্ধু ।   এবং জানেন বটে তিনি  চিত্রকর্ম এবং ভাস্কর্য নিয়ে ।  অসলো ন্যাশনাল গ্যালারীর নানা কক্ষ ঘুরতে ঘুরতে  ব্যাখ্য করলেন এডভার্ড মুঙ্কের নানা পেইন্টিং ,  পিটার পল রুবেনসের সিংহ শিকার ,   ভ্যান গগের তুলির কাজ ,  রেনোয়ার অসাধারণ ধাতব ভাস্কর্য নিয়ে  (  রেনোয়া যে ভাস্কর্য গড়েছেন তাই এর আগে জানতাম না )  ।  ঘণ্টার পর ঘণ্টা আমাদের কেটেছে নানা শিল্পীর কাজ নিয়ে কথা বলে ,  দালির বাড়ী গিয়েছেন ইনাম ভাই ,  সেই সাথে ভ্যান গগের জাদুঘরে ,  ল্যুভরে ,  ল্য সাগরাদা ফ্যামিলিয়ায় ,  ব্রিটিশ ন্যাশনাল গ্যালারীতে ,  সেই অভিজ্ঞতা ভাগাভাগি করেছেন একজন জ্ঞানপিপাসুর মত ,  যিনি জানতে এবং জানাতে ভালবাসেন ।  

বিবিসি থেকে তাকে এক সাক্ষাৎকারে প্রশ্ন করা হয়েছিল ,  আপনার যেহেতু বর্তমানে অর্থনৈতিক সচ্ছলতা আছে সেই কারণেই আপনি এই ধরনের কাজ যেমন ভ্রমণ ,  পাখি দেখা ,  ছবি তোলা ,  পাহাড়ে চড়া এইগুলি করতে পারেন ? 
ইনাম ভাইয়ের উত্তর  –  দেখুন ঘোরাঘুরি তো আমি আজকে করছি না ,  যখন আমি ছাত্র ছিলাম ,  নিজস্ব সঞ্চয় ছিল না তখন থেকেই করছি ।  এখন বিমানে চেপে অনেক দূরে যাই  ,  কিন্তু তখনো সুযোগ পেলেই পায়ে হেঁটে ,  বাসে ,  নৌকায় ,  ভ্যানে চেপে দূরের শহর ,  গ্রামে যেতাম ।  তখনো পাখি দেখতাম ,  কিন্তু দূরবীন ,  টেলিস্কোপ ছাড়াই ,  আনন্দটা কিন্তু পেতাম পুরোদমেই !  আমাদের সমাজের অধিকাংশই মানুষকেই প্রশ্ন করুন জীবনের চাহিদা নিয়ে -  সবাই বলবে চাকরি ,  বাড়ি ,  গাড়ি ,  সংসার ।  কিন্তু কয়জন বলবে ,  বাংলাদেশের ৬৪টি জেলা আমার ঘোরা থাকতে হবে ,  পায়ে হেঁটে হলেও !  কজন ভাবে বান্দরবানের পাহাড়গুলো আমার চড়া থাকতেই হবে !  টেঁকনাফ থেকে তেতুলিয়ার সৌন্দর্য একবার হলেও দেখতেই হবে ? 

আমি জীবনে  যদি ইনাম আল হকের মত আর কিছুই হতে না চাই ,  তবে তার মত বিনয়ী হতে চাইব ,  অন্তরের অন্তস্থল থেকে বিনয়ী ।  যে পাখিবিশেষজ্ঞ ,  আলোকচিত্রগ্রাহক ,  অভিযাত্রী হিসেবে বাংলাদেশ নন্দিত রিটায়ার্ড উইং কমান্ডার ইনাম আল হক যখন চুরি যাওয়া ভোরের আলোয় পদ্মা পারের কিশোর তারেক অণু কে বলেন -  আমি আপনার মতই একজন ,  যে অনেক কিছু নিয়ে উৎসাহী ।   অণু ভেবে পায় না কি করে তার এবং ইনাম আল হকের মাঝে তুলনা পর্যন্ত হতে পারে !  তা যে বিষয়েই হোক !   

ফিরে আসি ইনাম আল হকের জীবনীগ্রন্থ নিয়ে ,  তার কাছে জানতে চেয়েছিলাম এর ভূমিকা কে লিখবে ?  এমন কেউ যে তাকে খুব ভাল মত জানেন ,  যেমন কবি শামসুর রাহমান অথবা অধ্যাপক আবদুল্লাহ আবু সায়ীদ ,  ইনাম বললেন উনারা আমাকে খুব পছন্দ করেন জানি ,  কিন্তু আমাকে খুব ভাল চেনেন কিনা তা বলতে পারছি না ।  তাহলে ?  উনি বললেন মীজানুর রহমানের কথা  (  আমাদের কিংবদন্তীর মীজানুর রহমানের ত্রৈমাসিক পত্রিকার সম্পাদক )  অথবা বর্ষীয়ান সাংবাদিক শ্রদ্ধেয় ফওজুল করিম তারা ভাইয়ের কথা ।   কিন্তু আমার যাওয়ার জায়গা ক্রমশই কমে আসছে ,  নক্ষত্রের মত দীপ্যমান মানুষগুলোর একাধিক জন এর মাঝেই ছেড়ে গেছেন পৃথিবী ,  তাদের শেষ জন থাকতে থাকতে শেষ হবে তো এই কাজ ? 
 অভয় দেন ইনাম ভাই নিজেই ,  গত জন্মদিনে এই কথা তুলতেই হাসতে হাসতে বলেন  –  সবচেয়ে বেশী খুশী হব শতবর্ষে পা দেবার পরে আমার জীবনী হাতে পেলে !  খুশী তো হব আমি নিজেও ,  কাজটি হোক আস্তে ধীরে ,  কিন্তু ইনাম আল হক থাকুন আমাদের মাঝে ,  কর্মব্যস্ত ,  সদাচঞ্চল ,  সবসময়ই ।  অন্তত তার শতবর্ষী হওয়া পর্যন্ত তো বটেই ।  । 






পিটিয়ে মারা মেছো বাঘ এবং আমাদের ভবিষ্যৎ



গত কদিন ধরে মন বড্ড খারাপ হয়ে আছে ,  চোখ বুজলেই খবরের কাগজের একটি ছবি বার বার মনের পর্দায় ভেসে উঠছে ,  একটি লাশ ,  ঝুলিয়ে রাখা হয়েছে দড়ি দিয়ে বাঁশের সঙ্গে ,  মুখ থেঁতলানো ,  আঘাতের পর আঘাতে  দাঁত বিকৃত হয়ে বেরিয়ে পড়েছে ,  খুব খেয়াল করে দেখলে হয়ত সেখান থেকে টপ টপ ঝরে পড়া রক্তবিন্দুও  দেখতে পেতাম ।  
নিচে উৎসুক জনতা ,  কৌতূহলী জনতা ভিড় করে লাশটা দেখছে ,  যেন কল্পলোকের ভয়াবহ দানবকে বধ করেছে বীর গ্রামবাসী ,  আজ এই আঁধারের জীবকে তাই এমন দিনের আলোতেই আশ মিটিয়ে অবলোকনের পালা ।  অথচ লাশটি এক দীপ্ত প্রাণীর খানিকটা বড় আকারের এক বুনো বেড়ালের ,  এর নাম আমরা দিয়েছি মেছোবাঘ । 

কি চমৎকার একটি প্রাণী ,  তার সাদা - ধূসর চামড়া যেন হিমালয়ের রাজা তুষার চিতার কথা মনে করিয়ে দেয় ,  কেন পিটিয়ে হত্যা করা হল প্রাণীটিকে ?  উত্তর -  সে ক্ষমার অযোগ্য এক ভুল করেছিল ,  মৃত্যুদণ্ড প্রাপ্ত আসামির অনেক সময় একটি ভুল ক্ষমা করা হয় ,  কিন্তু এই প্রাণীটির সেই একটি ভুল ছিল মৃত্যুর দরজায় কেবল কড়া নাড়া নয় ,  সেই দরজা দিয়ে অন্য ভুবনে পৌঁছে যাওয়া ,  সে ভুল করে ক্ষুধার জালায় লোকালয়ে মানে মানব বসতির আসে - পাশে চলে এসেছিল ! 
যে বীরপুরুষেরা বাঘটিকে নিজের রাজ্যে ফিরে যাবার বিন্দুমাত্র সুযোগ না দিয়ে কোণঠাসা করে অন্য জগতে পাঠিয়ে দিল বাঁশের -  বল্লমের ক্রমাগত আঘাতে ,  তারাই আবার ব্যপক উৎসাহে বর্ণনা করছিল আরেকটি বাঘও দেখা গেছে ,  তারা সেটির প্রতিক্ষায় আছে ,  মানে সেটিরও পটল তুলতেই হবে ,  এদের সাথে দেখা হলে  ! 
আরেকটি মেছো বাঘ ,  মানে তারা কি একটি দম্পতি ছিল ?  অজানা আশঙ্কায় ঘনীভূত হয়ে উঠে মনের গোপন কোণ ,  তারমানে কি তাদের বেশ কটি নাদুস - নুদুস বাচ্চা ছিল যারা কোন খোঁড়লের মাঝে মা - বাবার অপেক্ষায় সময় গুনছে ,  প্রতীক্ষায় রয়েছে পরিচিত  উষ্ণ স্পর্শের  ,  খাবারের ।  যদি তাই হয় ,  তাহলে কি বাচ্চাগুলো আর আগামী সূর্যের মুখ দেখবে ?  নাকি জগতের নিষ্ঠুরতম প্রাণীর মানুষের সাথে পরিচয় ঘটবার আগেই তাদের চিরবিদায় নিতে হবে এই পৃথিবী থেকে ? 
কেন এমনই হয় সবসময় ?   এই ঘটনাটি এই সপ্তাহেই ঘটল ভোলাতে ,  বছর দুই আগে ঘটেছিল মানিকগঞ্জে ,  এর মাঝে ,  আগে ,  পরে কত যে ঘটে কেউ কি তার সঠিক সংখ্যা ,  তথ্য দিতে পারবে ?  কেউ পারবে না  ।  

  (  ছবি ২টি খবরের কাগজের ওয়েবপেজ থেকে নেওয়া ) 
২০১০ -  এর নভেম্বরে খবরের কাগজে দেখলাম বিরল প্রজাতির এক সারসকে সিলেটের সুনামগঞ্জে গুলি করে আহত করে পরে জবাই করা হয়েছে !  বিরল প্রজাতি শুনেই বুক কেপে উঠল ,  দেশে ফোন দিয়ে জানতে পারলাম সারা বিশ্বে মহা বিপন্ন ডেমোজিল সারস ছিল সেটি ,  যা আজ পর্যন্ত মুক্ত পরিবেশে দেখা হয় নি আমার ।  সেই বিরল বিহঙ্গটিই উড়ে যাচ্ছিল বাংলার আকাশ দিয়ে ,  প্রভাবশালীর বন্দুকে টোটা ঠেসে তাকে ভুপাতিত করা হল ,  তারপর ধর্মমতে জবেহ পর্যন্ত !   
অত্যন্ত দুঃখ জনকভাবে তার আগের দিনই একটি শম্বর হরিণ দলছুট হয়ে লোকালয়ে উঁকি দেবার শেষ দুঃসাহসটি করে ,  তার স্থান হয় রান্নাঘরের পাতিলে । 
 কেন বুনো প্রাণীদের প্রতি আমাদের এই আক্রোশ ?   যাকেই দেখ ,  তাকেই মেরে খেতেই হবে ,  খাওয়া যাবে না ,  তাহলে ও নিশ্চয় আমাদের জন্য ক্ষতিকর ,  মেরে ফেলো -  সে সাপ ,  কুমির ,  শুশুক ,  বাঘডাস যাই হোক না কেন ।  
ছোটবেলায় জেনেছিলাম রক্তচোষা নামের সরীসৃপ অনেক দূর থেকেই মানুষের রক্ত চুষে নিতে পারে ,  রক্ত চোষার সাথে সাথে তার শরীর হয়ে যায় টকটকে লাল !  তাই ,  তাদের দেখা পেলেই মুখে আঙ্গুল পুরে চুষে ছিবড়ে বানিয়ে ফেলতাম সমানে ,  যাতে নিজের রক্ত শরীরের বাইরে যেতে না পারে !  আর সেই সাথে হাতের কাছে ইট - পাটকেল ,  লাঠি যায় পাওয়া যায় তাই নিয়ে দলগত আক্রমণ চালানো হত সেই নিরীহ সরীসৃপদের উপরে ।  মুহম্মদ জাফর ইকবালের লেখাতেও দেখেছি এই কুসংস্কারের বর্ণনা ,  সেই সাথে অনেক বৃদ্ধের সাথে কথা বলে জেনেছি এমন ভ্রান্ত বিশ্বাস শিখিয়ে দেওয়া হয়েছিল নির্মল শৈশবেই । 
যুগের পর যুগ চলে আসা এই ক্ষতিকর বিশ্বাসগুলোর রাজত্বের কারণে খুব কষ্ট পেলেও অবাক হব না যদি এখনকার স্কুলগামী শিশুরা বলে তারা কোন দিন রক্তচোষা নামের বহুবর্ণা গিরগিটিকে রঙ বদলে গাঢ় রক্তবর্ণ হতে দেখেনি ,  দেখেনি সোনালী গুইসাপ নামের অপূর্ব সুন্দর সরীসৃপকে ,  পানাপুকুরের পৃষ্ঠ ছুয়ে আলতো চলে যাওয়া জলসাপের কথা তাদের কাছে স্রেফ বইয়ের গল্পই হয়ে গেছে ।  দুর্ভাগ্য আমাদের ।   (  উপরের দুই প্যারা কিউবার এক লেখায় লিখেছিলাম পরিবেশ রক্ষা নিয়ে ) 
স্পষ্ট মনে পড়ে আমাদের প্রাইমারী স্কুলের ড্রেনে একবার একটি সোনাগুই চলে এসেছিল ,  শুনেছি কিছু ডানপিটে ছাত্র ড্রেনের  পাশেই তার বাসাতে পাওয়া ডিম ভেঙ্গে দিয়েছিল ,  সেই রাগে দেখলাম হুবহু ছোট ড্রাগনের মত দেখতে অপূর্ব রঙিন এই প্রাণীটি ক্রোধে জোরে জোরে শ্বাস নিতে নিতে লালা নিক্ষেপ করছিল অবিরাম ,  বড়রা বলল -  সাবধান ,  গুইসাপের থু থু শরীরে লাগবে সে জায়গায় পচবেই পচবে ,  কোণ ডাক্তার ঠেকাতে পারবে না !   কি বাজে কথা ,  এই কারণেই কি মানুষ গুইসাপ দেখলেই মারতে যেত !  এখন জানি ,  গুইসাপের লালাতে কোন বিষাক্ত কিছু নেই ,  সরাসরি চোখে না লাগলে তা কোন ক্ষতিই করতে পারে না মানুষের ।  কিন্তু তাহলে কেন বছর কয়েক আগে নওগাঁ জেলার মহাদেবপুরে পথের ধারে পিটিয়ে মারা গুইসাপ পরিবারের লাশের সারি  দেখতে হয়েছিল আমাকে !  
আরেকদিন এক হলদে বর্ণের সাপ চলে এসেছিল দেয়ালের ফাটলে আশ্রয় নিতে ,  কার জনে চোখে পড়ল ,  ব্যস গুজব রটে গেল সাপটির নাকি বিশাল এক ফণা আছে ,  গোখরা না হয়েই যায় না !  পরপারে পাঠাতে দেরী হল না প্রবল প্রতাপশালী সর্পরাজকে ।  
এই জন্য দায়ী কে ?  শিক্ষা ,  ধর্ম ,  সরকার ,  জনগণ -  কে ?  নাকি সবাই মিলেই তৈরি হয় এমন বিষাক্ত ভয়ংকর আবহাওয়া !  যা বিন্দুমাত্র নিরাপত্তা দেয় না কোন প্রাণীকেই ? 
এখন অনেকেই বলবেন ,  ধুর মিয়া ,  বাংলাদেশে আকছার লঞ্চ ডুবিতে একশ মানুষ মারা যায় ,  সড়ক দুর্ঘটনায় শত শত মানুষ পৃথিবী মায়া ছেড়ে চলে যায় ,  আর আপনি এসেছেন বুনো জন্তু নিয়ে কথা বলতে ! 
 হ্যাঁ ,  এসেছি ,  আমি তাদের নিয়ে কথা বলতে এসেছি ,  কারণ এই বিশ্বের তাদের অধিকার আমাদের চেয়ে বিন্দুমাত্র কম নয় !  বলিভিয়াতে ইতিমধ্যেই আইন প্রণয়ন করা হয়েছে ,  প্রকৃতি এবং মানুষের সম অধিকারের ভিত্তিতে ,  আমাদের প্রতিবেশী দেশ ভুটানের সংবিধানে আছে দেশের বনভূমি মোট আয়তনের ৬০ ভাগ হতেই হবে ,  নামিবিয়া নামের দরিদ্র আফ্রিকান দেশটি  নতুন নতুন আইন প্রণয়ন করে সচেষ্ট প্রাকৃতিক পরিবেশ রক্ষাতে ! 
 সেই দেশগুলো অর্থনৈতিক দৃষ্টিকোণ থেকে  এমন কোন সমৃদ্ধ দেশ নয় ,  কিন্তু তারা পরিবেশ রক্ষার জন্য সঠিক পদক্ষেপ নিয়ে পারলে আমরা নিতে পারছি না কেন !  এককালে শুনে আসা দেশের শতকরা ১৬ ভাগ বন আজ হয়ে গেছে মনে হয় ৩ ভাগ ,  তার মধ্যে সুন্দরবনটা কেবল মাত্র বাঘমামাদের জন্য বেঁচে আছে ,  না হলে কবে চুলার লাকড়ি হয়ে যেত সব সুন্দরী ,  গরান ,  গেওয়া ।  
ধর্ম একটি প্রধান বাঁধা তাও মানি ,  বিশেষ করে আব্রহামিক ধর্মমতে যেখানে বারবার মানুষকে সৃষ্টির সেরা জীব হিসেবে বলা হয়েছে ,  জানানো হয়েছে মানুষের ভোগের জন্য সব কিছু সৃষ্টি হয়েছে ,  কাজেই আমাদের ইচ্ছে উপরেই নির্ভর করতে হবে তাবৎ প্রাণীকুলকে !   আবার প্রচলিত ধর্মমতই কিন্তু পরিবেশ রক্ষায় অবদান রেখেছে পাশের ভারত ,  নেপাল ও ভুটানে ।  যেহেতু হিন্দু ধর্মমতে অধিকাংশ প্রাণীই দেবতার আসনে অধিষ্ঠিত তাই তারা বেঁচে গেছে খুন হবার হাত থেকে ,  আর বৌদ্ধ ধর্মমতে তো বলাই হয়েছে -  জগতের সকল প্রাণী সুখী হোক !  সেখানে প্রাণী হত্যা নিষিদ্ধ ।  
কিন্তু ধর্মীয় গোঁড়ামি মুক্ত গণচীনেও তো প্রকৃতির কল্যাণ সাধন হয় নি !  ক্ষমতায় অধিষ্ঠিত হবার পরেই চেয়ারম্যান মাও সে তুং বললেন -  দেশের প্রতি ইঞ্চি জমি মানুষের কাজে লাগাতে হবে !  প্রতি ইঞ্চি জমি কাজে লাগাতে যেয়েই মারা পড়ল কোটি কোটি প্রাণী ।  তাহলে বোঝা যাচ্ছে ,  এর পিছনে দরকার এই বিষয়ে স্বচ্ছ জ্ঞান এবং তাকে কাজে লাগাবার প্রেরণা ।  
 ধর্মের চেয়েও মূল বাঁধা জনগণের সচেতনতা ,  কিউবার একটা শিশুও জানে বাগানের গিরগিটি পোকামাকড় খেয়ে সাফসুতরো রাখে পরিবেশ ,  আর আমাদের শিশু গিরগিটি দেখলে ভয়ে চিৎকার করে বাবাকে ডাকে না হয় ঢিলের আঘাতে তেরটা বাজিয়ে দেয় সেই সরীসৃপের !  আমরা কি করব ?  কোন পথে যাব ?  আমাদের ভবিষ্যৎ প্রজন্ম কি আদৌ কাক ছাড়া আর কোন বুনো পাখি দেখবে ?  চিড়িয়াখানার আর টেলিভিশনের সাপ ছাড়া কোন সরীসৃপ ,  ডলফিন ছাড়া কোন জলজ স্তন্যপায়ী প্রাণী !   এখনো জেলেদের জালে শুশুক ধরা পড়লে পিটিয়ে মারা হয় ,  কুমির তো কবেই গেছে বিলুপ্ত হতে নদী - নালা থেকে ,  সেই সাথে একসময় বালু চরে আলসে রোদ পোয়ানো নিরীহ মেছো কুমির -  ঘড়িয়াল ।  সেখানে কি আশা করব আমরা ?  
আমাদের বাড়ীর পেছনে এক মজা পুকুর ছিল ,  বিশাল এলাকা জুড়ে ,  সেখান থেকে কুব কুব আওয়াজ পেতাম ,  মা বলতেন ডাহুক পাখি ।  একদিন গ্রাম থেকে আসা অতি চাল্লু চাচাতো ভাই ফাঁদ পেতে সেই সাদা - কালো অসাধারণ পাখিটি চাক্ষুষ দেখালেন আমাদের , এই তো বছর কয়েক আগের ঘটনা  ।  আমাদের খুব জানতে ইচ্ছে করে ,  এখনকার স্কুল পড়ুয়ারা শেষ কবে ডাহুকের ডাক শুনেছে ?  কিংবা ভোরের দোয়েলের সূর্য ওঠানো গান ?  নদীর বুকে শঙ্খচিলের উড়াল কি তাদের উতলা করে তোলে না ?  বর্ষার ব্যাঙের ডাক কি তাদের কাছে জগতের সবচেয়ে সমধুর সঙ্গীত বলে মনে হয় না ?  নাকি সেই সুযোগ তাদের আমরা পেতে দিই নি ! 
এক স্কুল বন্ধু খরগোশ পোষার জন্য পাগল ছিল ,  কিন্তু যেন তেন খরগোশ না ,  ছাগলের পা খরগোশ !   সাধারণত দোকানে যে খরগোশ দেখা যায় সেগুলো কিন্তু বেড়ালের পা খরগোশ ।  তার আকাঙ্ক্ষিত প্রাণীটি নাকি বড়ই দুর্লভ ,  পরে আমরা জানতে পারি সেটি আদতে কোন খরগোশই নয় ,  এতই ছিল বাংলাদেশের ক্ষুদ্রতম হরিণ ,  যাকে অনেক অঞ্চলেই ফইট্টা বলে ডাকা হত ,  আজ আর ডাকা হয় না ,  কারণ এরা হারিয়ে গেছে চিরতরে ।   
খবরের কাগজে দেখেছিলাম বছর কয় আগে ,  সুন্দরবনের এক গ্রামে ঝড়ের সময় এক তরুণ দিকভ্রান্ত বাঘ চলে আসে ,  রান্না ঘরের উষ্ণতার সন্ধান পেয়ে সে চুলার পাশে গুটিসুটি মেরে ঘুমিয়ে পড়েছিল !  যখন ঘুম ভাঙল বড় বেড়ালটির সে ততক্ষণে হিংস্র মানুষের ভিড়ে বাঘবন্দী হয়ে গেছে !  কোন ক্ষতি করার জন্য নয় ,  মানুষখেকো হবার অপরাধে নয় ,  কেবল মাত্র সরল বিশ্বাসে আশ্রয় নেবার কারণেই নির্মম হত্যাকাণ্ড সংঘটিত হল সেই তরুণের ।   অথচ ঘূর্ণিঝড় সিডরের তান্ডবে যে বাঘটি মারা গিয়েছিল ,  সেই ঝড়ের মাঝে চোরাশিকারিরা তার গলার ও স্থান বিশেষের চামড়া কেটে নিয়ে যায় ! 
 বাংলাদেশে এককালে গণ্ডার পাওয়া যেত শুনে চোখ কপালে তুলে ছিলাম !  থাকত কোথায় তারা ,  খেত কি সেই বিশাল প্রাণীগুলো ?  অবাক হয়ে শুনলাম মাত্র শখানেক বছর আগেও যমুনা - ব্রহ্মপুত্র অববাহিকায় নদীর চরে দীঘল ঘাসের বনে মনের সুখে চরে বেড়াত গণ্ডারের পাল ,  জমিদারের বন্দুক আর আবাসন নষ্টের কারণে যাদের উপস্থিতি আর রূপকথা বলেই ভ্রম হয় ।  
পরিবেশ রক্ষায় সচেতনতা সৃষ্টিতে শিক্ষা বিস্তারের যেমন বিকল্প নেই ,  তেমন এটিও খেয়াল রাখতে হবে এটি কোন ধরনের শিক্ষা ।  সুন্দরবন যেয়ে হরিণের মাংস খাবার জন্য পাগল হয়ে যায় সে শিক্ষিত সম্প্রদায় ,  তারা আসলে কি শিক্ষায় শিক্ষিত !   সুনামগঞ্জের হাওরে বিষ দিয়ে প্রায়ই হাজার হাজার হাঁস মারার খবর আসে ,  সেই মৃত হাঁসের মাংসের ভোক্তা নিশ্চয়ই খেটে খাওয়া দিন - মজুর নয় ,  পকেটে কাঁচা পয়সাওয়ালা যুব সম্প্রদায় ।  কোন প্রাণী রক্ষায়  WWF ,  UNDP সহ নানা সংস্থা থেকে যখন মোটা টাকার প্রজেক্ট আসে তখন দেখেছি অনেক জ্ঞানীগুণীর ,  বিখ্যাত প্রাণীবিশেষজ্ঞের টাকার লোভের কামড়াকামড়ি ,  তারা কি আসলেই প্রাণীদের গুরুত্ব বোঝেন ?  তাদের ভালবাসেন ?  
দেশের প্রবীণ রাজনীতিবিদ ,  সাবেক অর্থমন্ত্রী অত্যন্ত শ্রুতিকটু ভাবে বলেছিল ,  দাওয়াত দিয়ে না আনলে আবার অতিথি কিসের !  এই পাখিগুলো শস্য খেয়ে আমাদের দেশের অনেক ক্ষতি করছে !  মাননীয় মন্ত্রী ভুলে গেছিলেন ,  অন্য সব জলাভূমি বাদ দিলেও কেবলমাত্র রামসার সাইট ঘোষিত সুনামগঞ্জের টাঙ্গুয়ার হাওর রক্ষাতেই প্রতিদিন ২০০০ টন ইউরিয়া সার লাগে ,  এই পরিমাণ জৈব সার কিন্তু আসে সেই হাঁসগুলোর বিষ্ঠা থেকেই  !  ! 
  তারা কি জানে ,  পৃথিবী থেকে একবার কোন প্রাণী বিলুপ্ত হয়ে গেলে তাকে আর কোনদিন ফিরিয়ে আনা সম্ভব না ?  তারা কি এই এই শিক্ষাটুকু পেয়েছে যে প্রাণীজগতের সব প্রাণীই পরস্পরের উপর নির্ভরশীল !  আজ কোন প্রাণী বিলুপ্ত হয়ে গেলে তার ভয়াবহ প্রতিক্রিয়া হয় সারা পরিবেশ জুড়েই ,  যেমন কয়েক শতাব্দী আগে বিলুপ্ত হয়ে যাওয়া মরিশাস দ্বীপের ডোডো পাখির অভাব এখন অত্যন্ত বেশী অনুভূত হচ্ছে ,  যখন দেখা যাচ্ছে তাদের ছাড়া গাছের বংশ বিস্তার ঘটছে না  !  
কোন পথে এগোচ্ছি  আমরা  ?  কেমন হবে আমাদের ভবিষ্যতের পৃথিবী  ? 






এক ডজন বিল জোনস



বিল জোনস বাংলাদেশের পাখি গবেষকদের কাছে এক অতি চেনা নাম ।  বাংলাদেশ বার্ড ক্লাবের আমন্ত্রণে ২০১০ সাল থেকে ৪ বার বাংলাদেশে এসেছেন এই ৬০ পেরোনো এই ইংরেজ পক্ষীবিদ ,  আমাদের পাখি রিং করা শেখাতে ,  এবং আসেন নিজের টাকায় ।  উল্লেখ্য ,  সারা পৃথিবী জ়ুড়ে সারা জীবনই এই কাজ করেছেন তিনি ,  পাখির মন বুঝে জাল পাততে তার জুড়ি নেই ,  আর জুড়ি নেই পরিশ্রমে ,  সব সময়ই হয় নেট রাইডের জন্য গাছ সাফ করছেন ,  জাল টানাচ্ছেন ,  বাঁশ নিয়ে যাচ্ছেন , সবাই যখন বিশ্রামরত তখন বিল চষে বেড়াচ্ছেন ভূ - ভারত কোথায় নতুন জাল পাতা যায় সেই সন্ধানে ,  আর একেবারে কিছুই না করলে অক্লান্তভাবে গল্প করে যাচ্ছেন তার বিচিত্র রঙ্গিন জীবনের ।  জাদুকর যেভাবে মুখ থেকে একের পর এক লাল - নীল - হলুদ নানা রং - এর কাগজের শিকল বাহির করতে থাকে একের পর এক ,  তেমনি বিলের গল্প আমাদের নিয়ে যায় হাকালুকি হাওর থেকে মাদাগাস্কার হয়ে আলাস্কা ছুয়ে অস্ট্রেলিয়া  !  কোন গল্পই দুইবার বলেন না বিল জোনস ,  এবং তার সত্য গল্প শেষও হয় না !  অবশেষে তার মুখ থেকে শোনা অসাধারণ সব অভিজ্ঞতার মধ্য থেকে মাত্র এক ডজন এখানে দেয়া হল পাঠকদের জন্যা - 
১ )  মিশন ল্যাপল্যান্ড -  
২৪ বছরের বিল গাড়ি করে চলে গেছে নরওয়ের বিখ্যাত ভুরুঙ্গা ফিয়র্ড  - এ পাখি দেখতে ,  ব্যয়বহুল দেশ বিধায় প্রথম রাতে গাড়িতে থাকারই সিদ্ধান্ত ছিল ,  আইসবার্গের পাশের জলায় থেকে সেটা করতে যেয়ে ঠান্ডায় কোকাতে কোকাতে মরার দশা হয়েছিল বলা যায় ,  পরদিন কফিশপে এক আগন্তকের সাথে পরিচিত হবার পর ইংরেজি বলায় আগ্রহী সেই মানুষটি বিলকে আমন্ত্রণ জানায় তার বাসায় অবস্থানের জন্য ।  বিনিময়ে সে তাদের ভদকা এবং সিগারেট উপহার দেয় ।  সেই ভদ্রলোকের পানজনিত কারণে তখন ড্রাইভিং লাইসেন্স ছিল না ,  তার হয়ে বিল কিছু জিনিস গাড়িতে পরিবহন করে দিয়ে উল্টো বেশ কিছ টাকাও পেয়ে যায় !  পুরাই সোনায় সোহাগা ! 
একদিন সবাই তাদের আংকেলের বাড়ি বেড়াতে যায় ,  যা ছিল ফিনল্যান্ডের সীমান্তে ।  বিশাল  ফার্ম ,  মাইলের পর মাইল বন ,  পাহাড় সবই তাদের অধীনে ।  বিত্তশালী পরিবারটির জাকজমকময় বসার ঘরে প্রমাণ সাইজের পেল্লায় সব প্রতিকৃতি দেখে বিল জানতে চাই সেগুলো ফ্রান্সের রাজাদের পেইন্টিং কিনা ,  সেই আংকেল জানান -  হ্যাঁ !  তারাই রাজা ষোড়শ লুইয়ের বংশধর ।  ফ্রান্সের বিপ্লবের পর তারা পাততাড়ি গুটিয়ে নরওয়ে চলে আসেন ,  কিন্তু তাদের টাকা পয়সা সব থেকে যায় ইংল্যান্ডের এক ব্যাঙ্কে ,  যা এত দিনে ফুলে ফেপে বিলিয়ন পার হয়ে গেছে ,  কিন্তু কিছু রাজকীয় নীতি মাফিক সেই আংকেলের নাতী ,  মানে রাজার নির্দিষ্টতম বংশধর ভূমিষ্ঠ হলেই কেবলমাত্র তারা টাকাটি পাবেন ।  
ফরাসি রাজবংশের সেই আঙ্কেল এরপর বললেন ,  জানো তো আমাদের এই অঞ্চলে মানুষ খুবই কম ,  আমার ২০ বছর বয়সী মেয়েটাকে তাই অসলো শহরের দিকে পাঠিয়েছি যেন মনের মত মানুষ খুঁজে বিয়ে করতে পারে ,  যদি জানতাম তুমি আসবে এইখানে ,  তাহলে তো তুমিই আমাদের জামাই হতে পারতে ! 
বিল জোনস তখন অপলকে তাকিয়ে আছে এক অতীব রূপসী তরুণীর ছবির দিকে যে দক্ষিণে গেছে স্বামীর খোঁজে !  ! 
২ )  ভারতে একটি দিন
গঙ্গাতীরের একটি অঞ্চলে পাখি দেখার জন্য ভারতে ঘুরছিল বিল এবং তার সঙ্গী ,  রেলষ্টেশনে যাবার পরপরই রিকশাওয়ালা বলল দাড়াও তোমাদের টিকেট আমিই করে দিচ্ছি ।  টিকেট হাতে দিয়েই সে প্রায় হাওয়া হয়ে গেল ,  কারণ ট্রেনে উঠে বিল আবিস্কার করল একে থার্ড ক্লাশের টিকেট তাই আবার টয়লেটের পাশে ।  এর মাঝে টিকেট চেকার এসে শ্বেতাঙ্গ বিদেশীর ইংরেজি শুনে দারুণ আঁতকে হাইমাই করে পালিয়ে গেল ! 
হার্টপুর নামের এক ছোট ষ্টেশনে যেয়ে নামতেই আরেক চেকার এসে ইংরেজি শুনে মহাআঁতকে পিছিয়ে যেয়ে এক পুলিশ ধরে আনল যে বিলকে জানাল তারা সেই চেকারকে অপমান করেছে কিছু আচরণের মাধ্যমে !  স্মার্ট বিল সাথে সাথেই হাত জোড় করে সেই লোককে বলে দিল আমি দুঃখ দিয়ে থাকলে দুখিত ,  সাথে সাথে উপস্থিত জনতা করতালি দিয়ে স্বাগতম জানালো বিদেশির ক্ষমা চাওয়াকে ।  
তাদের সাথে টাকা নেই বিধায় প্রথমেই রিকশা করে যাওয়া হল স্টেট ব্যাংক অফ ইন্ডিয়াতে ,  যেখানে অনেকক্ষণ বসিয়ে সরাসরি তাকে নিয়ে যাওয়া হল ম্যানেজারের কক্ষে !  কাঁচুমাচু করে বিল জানালো ম্যানেজারের সাথে তার কোন বড় কারবার নেই ,  তার দরকার কেবল অল্প টাকা এক্সচেঞ্জ করা !  ম্যানেজার জানালেন সেটা ঐ শহরে সম্ভব না ,  বরং বাস ধরে তারা পাশের শহরে যেতে পারে যেখানে অনেক হোটেল ,  মানি এক্সচেঞ্জ ইত্যাদি আছে ।  
সেই শহরের জন্য নতুন বাসে চেপে যাওয়া শুরু করার কিছুক্ষণ পরেই ইঞ্জিন থেকে ধোঁয়া বেরুতে শুরু হওয়াই আবার নতুন যানে করে যাত্রা শুরু করে রাত ১১টার সময়ে সেই শহরে পৌঁছে ,  একেবারের ভারতীয় চিৎকাত এক হোটেলের ফাঙ্গাস পড়া বিছানায় যখন তারা আশ্রয় পেল তখনই কেবল জানল যে তারা ভুল দিকের বাসে চেপেছিল ,  যে শহরে যাবার কথা তা উল্টো দিকে ৯০ মাইল দূরে ! 
৩ )  ওনাসিসের কলা  – 
বিলের বাচ্চাবেলা কেটেছে ভূমধ্যসাগরের দ্বীপদেশ সাইপ্রাসে ,  এখন যেমন অনর্গল কথা বলে ,  তখন আকাশ ফাটিয়ে কাঁদত ।  একবার বাজারে কলা কেনার জন্য মায়ের কাছে আব্দার করল বাচ্চা বিল ,  আব্দার পূর্ণ না হওয়ায় আবারও কাঁদতে কাঁদতে এলাকায় ত্রাস তৈরি করল ,  তখন স্যুট পরিহিত হ্যাটওয়ালা এক লোক পুরো এক কাঁদি কলা এনে তার মাকে দিয়ে বলল ,  থামাও এই ক্ষুদে চিল্লানোসরাসকে ,  দরকার হলে বাজারের সব কলা এনে দিচ্ছি ।  
সেই লোকটি ছিলেন ওনাসিস ,  বিলিওনিয়ার গ্রীক টাইকুন জাহাজ ব্যবসায়ী ।  যিনি আরও বিখ্যাত হয়েছিলেন জ্যাকুলিন কেনেডিকে বিয়ে করে ।  
৪ )  অতি বিরল পেরুলা ফুটকি -  -   
দক্ষিণ আয়ারল্যান্ডের ডার্বি দ্বীপের কেপ ক্লিয়ার বার্ড অবজারভেটরির এক বিশেষ ঘেষো জমিতে চিফচ্যাফ পাখি খুঁজতে যেয়ে গভীর ক্যানিয়নে ঘাসের সমুদ্রে বিরল রোজ - ব্রেস্টেড গ্রোস - বিক দেখে আনন্দের চমক কাটিয়ে ওঠার আগেই দেখেন সেই পাখিটির পাশে উড়ে এসে জুড়ে বসল পেরুলা ফুটকি ! 
সেই খবর জানাজানি হবার সাথে সাথে দ্বীপের পাখি পর্যবেক্ষণ সংস্থার সভাপতি তাকে ফোন দিয়ে জিজ্ঞাসা করল বিলের কি নুন্যতম ধারনা আছে যে সে কী আবিস্কার করেছে !  উত্তর আসল -  এটি সমগ্র যুক্তরাজ্যের মাত্র ৫ম রেকর্ড !  সাথে সাথে সভাপতি বললেন ,  না  ,  এটা আমাদের দ্বীপের প্রথম পেরুলা ফুটকি ! 
পরের বছর সেখানে শত শত পাখিপ্রেমী ভিড় জমিয়েছিল অতিবিরল পাখিটি দেখার জন্য ,  এবং বিল তাদের মাঝে পেয়েছিল রকস্টারের খ্যাতির মর্যাদা !   
৫ )  মালাওয়ীর পেন্সিল -  
 দক্ষিণ আফ্রিকার অজানা দেশ মালাওয়িতে পাখি দেখার এক পর্যায়ে আক্ষরিক অর্থে গাছতলার একটি স্কুলের মুখোমুখি হয় বিল এবং তার স্থানীয় গাইড ।  সেখানে গাছতলায় দাড়িয়ে একজন শিক্ষক ,  সাথে নড়বড়ে কাঠামোর এক ব্ল্যাকবোর্ড ।  কোন টুল ,  চেয়ার ,  বেঞ্চি ,  মাদুর নেই ।  ঘাসের উপরে বসে ছাত্ররা ।  বিল সাথে করে বয়ে আনা পেন্সিলের বাক্স থেকে সকলকে একটি করে পেন্সিল দিল  (  এই কাজটি সে সবখানেই করে ,  বাংলাদেশেও )  ।  সব ছাত্র দাড়িয়ে তাদের অনেক ধন্যবাদ দিল ,  একটি আস্ত পেন্সিল যে কোন হীরা - জহরতের মতই দামি তাদের কাছে । 
ফেরার পথে গাইড বলল ,  বিল আমরা মালাওয়ীতে প্রতিদিনের ঘটনা নিয়ে একটা গল্প বানাই ভবিষ্যতের ,  এটাই আমাদের অন্যতম বিনোদন ।  আজ তোমার গল্পটা হবে এমন -  এই বাচ্চাদের মাঝে অনেকেই লেখা শিখবে কারণ তুমি তাদের পেন্সিল দিয়েছ ,  তাদের মাঝে কেউ কেউ একদিন স্কুল পাশ করে বিশ্ব - বিদ্যালয়ে যাবে কারণ তুমি আজ তাকে পেন্সিল দিয়েছ ,  এমনও হতে পারে তাদের কেউ মিনিস্ট্রিতে যোগ দিবে গুরুত্বপূর্ণ পদে আজকের দেওয়া পেন্সিলের বদৌলতে ,  হতেও পারে এই সে একদিন মালাওয়ীর প্রেসিডেন্টও হয়ে গেল ,  কারণ একদিন বিল জোন্স নামের এক পাখিপাগল গাছতলার স্কুলে এসে তাকে একটি পুরো পেন্সিল দিয়েছিল  !  কেমন লাগল তোমার গল্প ? 
৬ )  কুমিরের মুখোমুখি 
 কেনিয়ার ভুরাঙ্গু হ্রদে এক ঝিল্লি পাখির পিছনে তাড়া করতে যেয়ে এক ঝোপের মধ্যে লাফ দিয়েই বিল দেখে তার দিকে বোকাবোকা হয়ে তাকিয়ে আছে একটি ভয়াল কুমির !  পরমুহূর্তেই চমক কাটা মাত্র বিল এবং কুমির দুইজনই দুই দিকে ভো দৌড় !  
৭ )  জলহস্তীর পাদ -  
কেনিয়াতেই এক হ্রদের ধারে সন্ধ্যা বেলা তাবু গেড়েছে বিল ও তার বন্ধু ।   সবাই হ্রদ থেকে বেশ দূরে একটা পাথুরে জায়গায় ক্যাম্প সেট করলেও ,  তারা নিরিবিলি পরিবেশের আশায় জলের কিনারেই তাবু ফেলল ।  মাঝরাতে তাদের ঘুম ভেঙ্গে গেল অদ্ভুত দুই শব্দে ,  যাদের সবসময়ই পুনরাবৃত্তি ঘটছিল -  ফোঁস ফোঁস ফোঁস ফোঁস ,  ফাররররর ফারররর ফারররর  !     
কী ব্যাপার ?  বিলের বন্ধু বলল বাতি জ্বালিও না ,  কোন প্রাণী তাতে চমকে আক্রমণ করতে পারে ,  এমনি তাবুর জানালা দিয়ে মাথা গলিয়ে দেখ কী অবস্থা !   তাতে দেখা গেল এক জলহস্তীর পাল ঘাস খাচ্ছে তাবুর চারপাশে ফোঁস ফোঁস ফোঁস ফোঁস নিঃশ্বাস ছাড়তে ছাড়তে আর খানিক পরপরই বদবায়ূ ছাড়ছে ফাররররর ফারররর ফারররর ,  ফাররররর ফারররর ফারররর করে !  
এতক্ষণে বোঝা গেল কেন কেউ এখানে তাবু পাতে নি ,  কারণ তা হ্রদের জলহস্তিদের বিচরণক্ষেত্রে ,  আর কোন রকম আলো না থাকায় জলহস্তীরা তাদের তাবুকে কোন বড় পাথর ভেবেছিল আঁধারে ,  তাই সেটাকে মাটির সাথে মিশিয়ে দেয় নি !   ( উল্লেখ্য আফ্রিকায় সারা বছর সবচেয়ে বেশি মানুষ মারা যায় সে প্রাণীর আক্রমণে সেটা জলহস্তী !  ) 
৮ )  সাপ ভর্তি জাল -  
মাঞ্চুরিয়ান নল - ফুটকির সন্ধানে থাইল্যান্ডের এক প্রত্যন্ত জলাভূমিতে জাল পেতেছে বিল ,  খানিক পরেই জাল এবং জালের খাম্বা ভর্তি হয়ে গেলে হরেক কিসিমের সাপে !  
৯ )  কাকাতুয়ার ঠোকর -  
অস্ট্রেলিয়ায় হাত বাড়ালেই যে কয় প্রজাতির বুনো পাখি এসে বসে তাদের মধ্যে অন্যতম হচ্ছে রোজেলা ,  কাকাতুয়া ।  প্রথমবারের মুগ্ধতায় বিলও দুই হাতে আধা ডজন রোসেলা বসিয়ে বেশ বাদাম খাওয়ালো কিছুক্ষণ ,  তার পরপরই এক লোভী কাকাতুয়া রসালো খাবার মনে করে দিল ঝুলতে থাকা কানের লতিতে এক ঠোকর !  
১০ )  ক্রে ফিশের চিমটি - 
অস্ট্রেলিয়ার ল্যামিংটনে এক ন্যাশনাল পার্কের সরু খালে হাত ধুতে যেয়ে কদিন আগেই কেনা জীবনের সবচেয়ে দামি ব্রান্ডের ঘড়িটা গেল জলে পড়ে ! যাচ্চলে বলে ঘড়ি তুলতে যেয়েই হাতে একগাদা ঠোকর খেয়ে চমকে তীরে বসে বিল আবিস্কার করল সেই খাল ভর্তি ক্রে ফিশ  ( চিংড়ি জাতীয় প্রাণী ,  ধারালো বিশাল দাঁড়ার অধিকারী )  ।  তারা খাবারের সম্ভাবনা দেখলেই আমি ,  আমি ,  আমি করতে করতে দাড়া দিয়ে ধরার চেষ্টা করে ,  এবং কায়দামত চিমটি পরলেই মানুষের আঙ্গুল আলাদা হয়ে যাওয়া মুহূর্তের ব্যাপার ! 
দামি ঘড়ির আশা ছেড়ে দিয়ে ক্যাম্পে ফিরল বিল ,  পরের এক সপ্তাহে যেই ঐ খালের পাশ দিয়ে এসেছে বিল কষ্ট করে কাষ্ঠ হাসি দিয়ে জিজ্ঞাসা করত ,  দাঁড়ায় ঘড়ি পরে রোদ তাপাচ্ছে এমন কোন সময়জ্ঞান সম্পন্ন বজ্জাত ক্রে ফিষকে সে দেখেছে কিনা ।  
১১ )  রাতের ক্যানু -  
নাইজেরিয়ার এক বিস্তীর্ণ জলায় ভারটিকুলেটেড মেছো প্যাঁচার খোঁজে চলছে সরু ক্যানু ,  একটি মাত্র গাছ কুঁদে তৈরি ,  যেখানে ফুটো দিয়ে ক্রমাগত জল উঠতেই আছে ,  সেই জল সেচতে সেচতে খিস্তি করতেই আছে বিল ন্ট নড়নচড়ন অবস্থায় ,  কারণ পান থেকে চুন খসলেই কুমির ভরা জলায় পড়বে সাথে সাথেই ! এমন অবস্থা হবে তা আগে ব্লা ছিল না ,  মেছো প্যাঁচা দেখাবার লোভ দেখিয়ে ডেকে এনেছে তাকে গাইড ,  আর বসতে দিয়েছে একটুকে খাড়া কাঠের টুকরোর উপরে যা ছিল ভীষণ অস্বস্তিকর !  
যখন প্যাঁচা দেখে ভালই ভালই ফিরেছে তারা ,  বিলের প্যান্ত ভিজে জবজবে ,  আর তার বসার সবেধণ নীলমণি আসন গেছে কোথায় যেন হারিয়ে ।  
১২ )  গোল্ডেন ট্রায়াঙ্গলে -  
থাইল্যান্ডে পাখি দেখতে দেখতে কখন যেন থাইল্যান্ড ,  মায়ানমার ,  লাওসের সীমান্তে অবস্থিত মাদক উৎপাদনের জন্য কুখ্যাত গোল্ডেন ট্রায়াঙ্গলে পৌঁছে গেছিল বিল ও তার সঙ্গী !  সেখানে হেক্টরের পর হেক্টর পপি ফুল দেখে সম্বিত ফেরে তাদের ,  সেই সময়ই মাথার উপর দিয়ে উড়ে যাচ্ছিল ক্ষুদে বিমান ।  আসলে মাদকের কারবারিদের ভয় দেখাতে এই ধরনের বিমান থেকেই বোমাবর্ষণ করে নষ্ট করে দেওয়া হয় পপির ক্ষেত আর মাদকের কারখানা !     
ব্যস ,  বিমান দেখেই পিছনে হাটা শুরু করলেন তারা ,  আরেকবার ফিরলেন প্রাণ মুঠোয় নিয়ে বিপদের গ্রাস থেকে ।  
এইই ছিল আপাতত বিল জোন্সের কয়েকটি অভিজ্ঞতা ,  এমন আরও অনেক টুকে রেখেছি ডায়েরিতে ,  সেখান থেকে লেখা যাবে ,  আর বিল সামনের শীতে আবার আসবেন বাংলাদেশে ,  এর মাঝেই ঘুরবেন ৪ মহাদেশ ,  শুনব আরও অনেক নতুন নতুন কাহিনি ।  তবে এখানে বিলের সত্যিকারের বিপদজনক অভিজ্ঞতার কথা উহ্য ছিল ,  পোল্যান্ডে পাখি দেখার রোমাঞ্চে অভিভূত হয়ে থাকার সময় রেল লাইনের উপরে ছিল তারা ,  ধেয়ে আসা ট্রেনের দিকে খেয়ালই ছিল না ।  ট্রেন চলে যায় তাদের উপর দিয়ে ,  বিলের বন্ধু সেখানেই মারা যান ,  হাসপাতালে অনেক কাটাছেড়ার পর প্রাণ টিকে যায় বিলের কিন্তু সারাজীবনের জন্য হারান শ্রবণশক্তি আর একটি পায়ের বেশ কিছু অংশ ,  ফলে ধাতব পা নিয়েই এখন চষে বেড়ান সারা পৃথিবী ।  !  আর এই মর্মান্তিক ঘটনা খবরের কাগজে এসেছিল এইভাবে  ,   -  ইংরেজ পাখিবিদ চেষ্টা করেছে রাশিয়ান ট্রেন স্যাবোটাজের !  !  ! 






নিরিবিলি মাপুতো




মাঝ রাতে আচমকা ঘুম ভাঙল যাত্রীদের হট্টগোলে আর বাস কন্ডাকটারের বাজখাই আওয়াজে ,  বোঝা গেল সীমানা এসে গেছে ,  এখন আবার সেই বিরক্তিকর ইমিগ্রেশন ,  কাস্টমস ,  সীমানা পেরোবার ঝক্কি ।  বাস এসে থেমেছে দক্ষিণ আফ্রিকা আর মোজাম্বিকের সীমান্তে ,  এখন সব যাত্রীকে দুই দেশের ইমিগ্রেশন ঘুম ঘুম চোখে পার হয়ে তবেই আবার বাসযাত্রা শুরু করতে হবে ।  সময় ২০১০ সালের জুন মাস । 
গজগজ করতে করতে দক্ষিণ আফ্রিকার ঝামেলা শেষ করে এগোলাম মোজাম্বিকের সীমানা অফিসের দিকে ,  এমনিতেই ভিসা নিয়ে আসিনি ,  আগের দিন গলদঘর্ম হয়ে যখন প্রিটোরিয়ার মোজাম্বিক দূতাবাসে পৌঁছালাম ,  তারা দাঁত বের করে বলল ,  খামোখা কষ্ট করলে ,   সীমান্তেই পোর্ট এন্ট্রি ভিসা পেতে ,  তোমার এই সবুজ বাংলাদেশী পাসপোর্টেও !  তাই নাকি ,  শুনেই বেশ খুশী খুশী হয়ে উঠে কল্যাণ দাকে  (  ব্লগার কল্যাণ F  )  দিলাম এক ফোন  –  ভিসা লাগবে না দাদা ,  আসিতেছি !   দাদা শুধু সতর্কবাণী দিলেন ,  এই ইমিগ্রেশনের ফাজিলগুলো মওকা বুঝে কিছু টাকা খসাবার ধান্দা করবে ,  এড়িয়ে যেও !  
কিন্তু কোন বিশেষ সমস্যা ছাড়াই ভিসা মিলল ,  কেবল নির্ধারিত ফি তারা নিল ডলারে ,  আর পর্তুগীজে কিছু বলে ছেড়ে দিল ,  আমিও একমাত্র সম্বল অবরিগাদো ,  মুচাশ অবরিগাদো বলে হাঁটা ধরলাম বাসের উদ্দেশ্যে ।  মাথার উপরে নক্ষত্রের হাঁট বসেছে ,  আঁধারের মাঝে তাদের আলোতেই পথ ধরে এগোচ্ছি অল্প খানিকটা আঁধার পথ ,  এর পরপরই সোডিয়াম বাতির রাজত্ব ।  সেই ঘোলা ভুতুড়ে হলুদাভ আলোতে এক নতুন ভূখণ্ডে পা দিতেই কিছু স্থানীয় তরুণের দেখা পেলাম ,  তারা এই মধ্য রাতের ঘুমের স্বর্গীয় আরাম ত্যাগ করে জীবিকা উপার্জনের কঠিনতম অ্যাডভেঞ্চারে ব্যস্ত ,  ফেরি করছে মোজাম্বিকের মোবাইল সিম কার্ড ,  কেউবা মুদ্রা বিনিময়ে নিয়োজিত ।  আমার বয়সীই হবে ছেলেগুলো ,  বেশ খারাপ লেগে গেল হঠাৎ করেই ,   একটা সিম কার্ড বিক্রি করে আর কতই লাভ হয় !  বেচারারা তীর্থের কাকের মত এভাবে উপার্জনের সংগ্রাম চালাবে আফ্রিকার আঁধার রাতে প্রতিটি বাস থামার পরপরই ।  সবাইকে নিরাশ করতে হল নতমুখেই ,  ফের যাত্রা শুরু । 
পরের বার ঘুম ভাঙল আফ্রিকার সবচেয়ে মূল্যবান দুটি সম্পদের একটি ,  অপূর্ব সূর্যোদয়ের প্রভাবে  (  অন্যটি সূর্যাস্ত )  ,  সমগ্র মহাবিশ্ব যেন তখন পাকা আপ্রিকট ফলের মত হলদেটে সোনালি বর্ণে ডুবে আছে ,  দূর দিগন্ত পর্যন্ত সেই আভার প্রতিফলন ঘটেছে অদূরের মহাসাগরেও ।  পাখপাখালির উড়াল দেখতে দেখতে অনুভব করলাম নতুন দেশটাকে কেন জানি বেশী ভাল লেগে গেল ,  মনে হয় এমন জীবনের উজ্জল আলো ভরা ভোরের জন্য । 

মোজাম্বিকের রাজধানী মাপুতোর  বাসকাউন্টারে নামিয়ে দিয়ে গেল বেশ ভোরেই ,   অধিকাংশ স্থানীয়রাই তখন নিদ্রাদেবীর কোলে ,  তবুও সেখানে পা দিয়েই প্রথম যার দেখা পেলাম সে হল রডরিক !  মনে আছে তো রডরিকের কথা ,  সেই যে মাসুদ রানার অন্যতম শ্রেষ্ঠ কাহিনী আই লাভ ইউ ,  ম্যান এর মূল চরিত্রদের একজন ,  বইতে যার আত্মত্যাগ আর মৃত্যু জল এনে দিতে আমাদের কৈশোরের আবেগ ভরা স্বপ্নময় চোখে ।  সেই একই রকম বিশালদেহী ,  নিখুঁত ভাবে কামানো মাথা ও মুখমণ্ডল ,  মাথায় চওড়া ক্যাপ ,  দৈত্যাকার মুখে সারল্যের হাসি !  তার বগলে আবার একটা বড় প্লাস্টিকের টুকরো ,  তাতে লেখা ট্যাক্সি !  
হায় রে ,  আমার মোজাম্বিকের রডরিক তাহলে ভারত মহাসাগরের শ্রেষ্ঠ মাছশিকারি নয় বরং একজন চ্যাম্পিয়ন ট্যাক্সি চালক !  সে সেধে এসে একাধিক বার বলল আমার সাহায্য লাগবে নাকি ,  সে এই শহরের নাড়িনক্ষত্র চেনে ,  যে কোন জায়গায় যাওয়া কেবল সময়ের অপেক্ষা মাত্র  !  কিন্তু কল্যাণ দা মেসেজ দিয়ে জানিয়েছিল তার এক স্থানীয় বন্ধু আমাকে নিয়ে যাবে ,  কাজেই অপেক্ষা ছাড়া গতি নেই ।   একমাত্র আফসোস ,  রডরিক বেচারার কোন ছবি তোলা হল না ,  আসলে জোহান্সবার্গে থাকার সময় সবাই ক্যামেরা ছিনতাই হওয়া নিয়ে এতটাই ভয় দেখিয়েছে যে পাশের দেশে এসেও সেই হুমকিগুলো ভুলছিলাম না ,  যদিও মাপুতো  জোহান্সবার্গের চেয়ে অনেক অনেক গুণ নিরাপদ নিরিবিলি এক শহর । 

খানিক পরেই সেই বন্ধু এসে হাজির ,  নাম তার  Daxinho ,  উচ্চারণ পর্তুগীজে কি হবে জানা নেই তাই দাদার মতই দাসিম বা বৌদির মত জসীম বলেই চালিয়ে গেলাম এযাত্রা ।  

এখানে মনে হয় ক্ষুদে আকারে কল্যাণ দার সাথে পরিচয়ের ব্যাপারটা জানানো দরকার ।  আমরা একই স্কুলে পড়তাম ,  পৃথিবীর সবচেয়ে সেরা স্কুলে ,  যেখানে ঘটত বিশ্বের সবচেয়ে মজাদার ঘটনাগুলো ,  রাজশাহী বিশ্ব - বিদ্যালয় স্কুলে ।  দাদা আমার এক বছরের উপরের ক্লাসে পড়তেন ,  সেই সুবাদে আমার বড় ভাই তানভীর অপুর বাল্য বন্ধু ।  কাজেই পরিচয় আর সখ্য বলা চলে সারা জীবনেরই ।   কিন্তু কলেজের পরপরই ছিটকে পড়লাম একেকজন একেকদিকে ,  এরপর অবিশ্বাস্য হলেও প্রায় এক দশক কোন যোগাযোগ নেই !   দক্ষিণ আফ্রিকায় অনুষ্ঠিত ফুটবল বিশ্বকাপের টিকিট পাবার পরপরই যখন পরিকল্পনা করছি ভবিষ্যৎ ভ্রমণের বড় ভাই জানালো ,  আরে কল্যাণ তো এখন দক্ষিণ আফ্রিকায় !  ওর ওখানেই যাও সরাসরি !  বিধি বাম ,  জানা গেল কল্যাণ দা সটকে পড়েছেন  (  মানে চাকরির বদলীর কারণে )  পাশের দেশে ।   তাই শেষ পর্যন্ত দুই খেলার ফাকে দিন তিনেকের জন্য আসতে হল মাপুতো  !  
অবশেষে দেখা হল ,  দাদাতো মহা আবেগে বুকে জড়িয়ে ধরলেন ,  প্রীতি বৌদি গোটা শহর তন্ন তন্ন করে খুঁজে সেরা বাজারগুলো  করেছেন আমাকে খাওয়াবেন বলে ।   দারুণ লাগল তাদের সংসার ,  দেশ ছেড়ে এতদূরে ভিন্ন মহাদেশের আকাশ তলে কি চমৎকার ভাবেই না চলছে মানব ধর্মে বিশ্বাসী এই যুগলের দিনকাল  (  কল্যাণদার জন্ম মুক্তমনা হিন্দু পরিবারে ,  প্রীতি বৌদির মসুলমান পরিবারে )  ,   সেই সাথে ফেলে আসা রাজশাহীর কথা ,  পদ্মা নদীর স্মৃতি আর মতিহারের গন্ধ যেন ফিরিয়ে নিয়ে গেল আমাদের তুমুল আড্ডার ফাঁকে স্মৃতির শহরে ।   এর ফাঁকেই আমরা ছক কষে ফেললাম আগামী মহামূল্যবান দিনগুলোতে কি করা যেতে পারে ।  
বিশাল দেশ মোজাম্বিক ,  যেমন আছে এখানে বিশ্বের সেরা সাফারি পার্ক ক্রুগার ,  তেমনি আছে ভারত মহাসাগরের উত্তাল ঢেউয়ে চেপে বিশ্বের বৃহত্তম মাছ তিমি হাঙরের  (  হোয়েল শার্ক  )  সাথে সাঁতার কাটার আমন্ত্রণ ,  কিন্তু এই সল্প সময়ে এসব কিছুই হবে না ,  কারণ ফিরতি খেলা হবে ব্রাজিল - পর্তুগালের ,  নন্দিত নগরী ডারবানে , ফিরতে হবে তার আগেই ।  কাজেই ঠিক হল মজাসে মাপুতো ঘোরা হবে ।   দাদা যদিও যথেষ্ট ব্যস্ত অফিসের কাজে ,  তারপরও ফাঁকে ফাঁকে যোগ দিবেন আমাদের সাথে ,  আর  জসীম গাড়ী নিয়ে সর্বক্ষণের সঙ্গী ।  
যদিও মাপুতো মোজাম্বিকের বৃহত্তম শহর ,  তারপরও আমার কাছে বাংলাদেশের কোন চুপচাপ আপাত নিরীহ শহরের কথাই মনে হল ,   তার অধিবাসীর সংখ্যা প্রায় ২০ লক্ষ ,  এখনো উন্নয়নশীল একটা বন্দর নগরী বলা চলে ।  

শহর ঘুরতে বেরিয়ে বেশ কিছু ঔপনিবেশিক আমলের দালানকোঠা চোখে পড়ল ,  কেমন সুমসাম ভাব সেগুলোর কাঠামোতে ,   জানা গেল সরকার চেষ্টা করে যাচ্ছে এই ঐতিহাসিক ভবনগুলোকে রক্ষার ।  


থেকে থেকেই ছোট খাট বস্তি মত দেখা গেল ,  এই শহরের শতকরা আশি ভাগ লোকই এমন বস্তিতে থাকে ,  বিদ্যুৎ ও সুপেয় পানির সুবিধা ছাড়াই ,  যদিও দেখলাম সব জায়গাতেই চলেছ নানা স্থাপনার কাজ ,  বিশাল চওড়া রাস্তা ,  উঁচু ভবন নির্মাণ চলছে সমানে ।  দাদার কাছ থেকে শুনলাম ,  জমি খুব উর্বর বিধায় প্রচুর বিদেশী বিনিয়োগ আসছে এদেশের মাটিতে ।  




 শিশিরের শব্দের মত নামা এক সন্ধ্যার আগ মুহূর্তে আমি আর বৌদি কল্যাণ দার জন্য মাপুতো উপসাগরের তীরে অপেক্ষা করতে করতে চা -  কফি কিছু একটার আশায় ঢুঁকে পড়লাম সাগর তীরে কাঠ দিয়ে তৈরি সুদৃশ্য ক্যাফেগুলোতে ।  

রেস্তোরাঁর কর্মচারী খাদ্যতালিকা দিয়ে যেতেই মহা বিপদে পড়লাম ,  সবই পর্তুগীজে !  ইংরেজির লেশ মাত্র নেই !  বৌদিকে অভয় দিয়ে স্কুলে কিছুদিন শেখা পর্তুগিজের খালাতো ভাই স্প্যানিশের উপর ভরসা করে দিলাম আন্দাজে দুটো লেবু চায়ের ফরিয়াদ !  হা কচুপোড়া ,  ব্যাটা আমাদের জন্য দুটি সাজানো ঝক ঝকে কাপে নিয়ে এল গরম জল ,  আর তাতে লেবুর ছিলকে ডোবানো ,  পাশের পিরিচে বেশ খানিকটা চিনি !   চা নয় ,  শরবত নয় ,  শেষ পর্যন্ত এই অতি বিচ্ছিরি গরম লেবুজল দিয়ে আমাদের ভারত মহাসাগর তীরের সন্ধ্যাকে মাটি চাপা দেবার মতলব ! 

 ভাগ্যিস দাদা এসে পড়লেন এর মাঝে ,  চমৎকার গোলাপি সূর্যাস্তটি হাঁটতে হাঁটতে উপভোগ করলাম পূর্ণ মাত্রায় । 


 তবে একটা মুশকিল ,  পকেটে কোন স্থানীয় মুদ্রা নেই !  টাকা ভাঙ্গাবো বললেই দাদা বলে ওঠে ,  তোমার টাকার দরকার কিসের জন্য !  আমরা তো সাথেই আছি !  বাধ্য হয়েই বললাম ,  আমি যে কোন দেশে গেলে সেই দেশের মুদ্রা সংগ্রহ করে থাকি ,  কাজেই এখানে এর ব্যতয় ঘটবে কেন !  ওরে বাবা ,  বৌদি আরও এক  কাঠি সরেস ,  ব্যাগ খুলে কয়েকটা খুচরো পয়সা এগিয়ে দিয়ে বলল ,  আপাতত এই রাখ ,  পরে দেখা যাবে !  মনে হচ্ছে ,  দুই জন মিলে যুক্তি করে রেখেছে আমায় কোন খরচ না করতে দেবার জন্য ।  
আরেকদিন সাগর পারের মাছের বাজারে যাওয়া হল ,  উজ্জল রঙ বেরঙের মাছ দেখতে সবসময়ই খুব ভাল লাগে ,  আর  মাছের বাজারগুলোতে আঁশটে গন্ধের সাথে সাথে চমৎকার সব ছবিও মিলে ।  মাপুতোর মাছ বাজারে অক্টোপাস ,  স্কুইড ,  শামুক ,  ঝিনুক মেলে এন্তার নানা রকমের মাছের সাথে সাথে ।  তবে এখানেই জীবনের প্রথম ব্যারাকুডা দেখলাম । 

 সেই সাথে এক নাম না জানা গাঢ় লাল বর্ণের মাছের শরীরের উপরে হলদেটে সূর্য রশ্মির অপূর্ব খেলা ।  

বিদেশী দেখা বাদাম বিক্রি করতে এল জনাকয়েক কিশোরী ,  হাতে একটা কৌটা মত ,  সেটা বাদাম ভর্তি করে সেই অনুযায়ী দাম  !  একটু দামাদামির চেষ্টা করতেই গলাবাজির পর্তুগীজ  মেশিনগান চালিয়ে হাসতে হাসতে বিক্রি করল ,  বোঝা গেল তারা বলছে -  এই পাজি বিদেশীগুলোতো  ভারি চালু !   

একটু অবাক হয়েই লক্ষ করলাম ,  মোজাম্বিকের প্রায় সব কর্মস্থলেই ,  বিশেষ করে কায়িক পরিশ্রমের জায়গাগুলোতে নারীদের ভিড় ,  আর পুরুষরা ভিড় করে আছে শুঁড়িখানায় নয়ত ভদ্রগোছের পানশালায় ,  পানরত !  ঘটনা কি !  জানতে চাইতেই মুখ ঝামটা দিয়ে বৌদি বলে উঠল ,  আর বলো না ,  এই দেশের ব্যাটাগুলো মহা অলস আর বদের বদ  !  সারাদিন নেশা ছাড়া আর অন্য চিন্তা নাই ।  আজব ব্যাপার ,  কাজ করবে না ,  তাহলে এত পানীয়ের পয়সা পায় কোথা থেকে !   আর কোথা থেকে -  ব্যাটারা প্রত্যেকে কয়েকটা করে বিয়ে করে ,  এরপর বৌরাই খেটে পয়সা উপার্জন করে প্রায় চাঁদা দিয়ে স্বামীদের চালায়  !  আমাদের কথা আন্দাজ করে হয়ত জসীম হাসছিল দেখে বৌদি জানাল ,  জসীমেরও তিন বৌ !  প্রত্যেকে মাসে স্থানীয় একশ টাকা দিলেও তিনশ টাকা হয়ে যায়  !  সেও খুব একটা কাজ কর্ম করে না  !  কেমন একটা ভিন্ন সমাজ ব্যবস্থা যেন ! 
এদিকে মাপুতো অবস্থানের সময় ফুরিয়ে আসছে ,  ভাবলাম ডারবান যাবার পথে সোয়াজিল্যান্ড ঘুরেই যায় ,  কিছু গণ্ডার দেখা যাবে সে দেশের গণ্ডার প্রজনন কেন্দ্রে  (  আসল গণ্ডার অতি অসাধারণ প্রাণী ,  আবুলের মত নচ্ছার নয়  )  ,  দাদার সাথে সোয়াজি দুতাবাসে যাবার সময় বাহির থেকে দেখা হল নেলসন ম্যান্ডেলার বর্তমান শ্বশুরবাড়ী  (  ম্যান্ডেলার বর্তমান সহধর্মিণী গ্রেকো ম্যাশেল মোজাম্বিকের সাবেক ফার্স্ট লেডি  )  ,  তার পরপরই মেজাজ চটে গেল দুতাবাসের খবর শুনে ।  তাদের মহামান্য সোয়াজিল্যান্ডের রাজা চিতাবাঘের ছালের নেংটি পরে শ দুয়েক মোসাহেব নিয়ে মাপুতো আসবেন অদুর ভবিষ্যতে  এই শহরকে তার পদচিহ্ন দিয়ে ধন্য করতে  ,  তাই দূতাবাসের কর্মচারীদের পর্যটকদের ভিসা জাতীয় তুচ্ছ জিনিসে সময় নষ্ট করার মুহূর্তটুকুও নেই !   যতোসব ফাঁকিবাজের দল । 

 বোঝা গেল যে পথে এসেছি আবার সেই  পথেই ফিরতে হবে ,  জোহান্সবার্গ হয়েই তবে ডারবান ।  এই কদিন এখানেই কেটে গেল দ্রুতগতিতে ,  মাঝে মাঝে দেখতাম স্কুল ফেরত আফ্রিকার ভবিষ্যৎদের , 

 কখনো ফুটবলের নেশায় মত্ত শিশু ,  হয়ত তাদের মাঝেই আবির্ভূত হবে ভবিষ্যতের ইউসেবিও  (  পর্তুগালের সর্বকালের সেরা এই ফুটবলার কিন্তু আসলে মোজাম্বিকের সন্তান ) 

সৈকতে স্কুল পালানো বালক ।  



অবশেষে ফেরার দিন হয়ে এল ,  এক কাকভোরে জসীমের ট্যাক্সি চেপে একই বাস স্ট্যান্ডে পৌঁছালাম ,  এবার ভাড়া দেবার পালা ,  কিন্তু দিব কোথা থেকে !  এই দেশের মুদ্রা কি হাতে নিয়ে দেখেছি আজ পর্যন্ত !  জসীমকে বললাম তুমি কল্যাণ দার সাথে এই ব্যাপারে কথা বলে নিও ,  সেও একগাল হেসে বিদায় নিল ।  এক অদ্ভুত ধরনের নতুন অভিজ্ঞতা হল ,  একটা পুরো নতুন দেশ দেখা হল ,  সেই দেশের মুদ্রা না ছুয়েই ,  একটিও টাকা খরচ না করে !  এ এমন কোন সুখদায়ক অভিজ্ঞতা নয় ,  কিন্তু স্নেহের বাঁধন যে বড়ই শক্ত  !  ! 
 (  এই লেখাটি কাদের জন্য আর উল্লেখ না করলেও চলে ,  আমার অতি প্রিয় মানুষ কল্যাণ দা ও প্রীতি বৌদির জন্য ,  তাদের জীবন যেন সবসময় সুখের জোয়ারে ভেসে যায় ।   )  








অমর চলচ্চিত্র -  ফুল মেটাল জ্যাকেট





 ( সংবিধিবদ্ধ সতর্কীকরণ — এখানে প্রিয় কিছু চলচ্চিত্রের গল্প বলার ব্যর্থ চেষ্টা চালিয়েছি মাত্র ,  এটা কোন মুভি রিভিউ নয় ,  কারণ এমন চলচ্চিত্র নিয়ে রিভিউ লেখার জ্ঞান বা প্রজ্ঞা কোনটাই আমার নেই ,  এটি স্রেফ ধারা বিবরণী ।  কাজেই যাদের চলচ্চিত্রটি এখনো দেখা হয় নি ,  তারা আগে দেখে ফেললেই ভাল হয় ,  নতুবা সব ঘটনা জানলে হয়ত আগ্রহ কিছুটা কমে যাবে ।  এমন লেখার ব্যাপারে সকল ধরনের পরামর্শ স্বাগতম ।   ) 
পর্দা ওঠার আগেই কানে ভেসে আসে করুণ আর্তিময় গান ,  মায়াভরা কন্ঠের এক তরুণ বুকের বেদনা নিয়ে প্রিয়তমাকে বিদায় দিচ্ছে ভিয়েতনামের কারণে ,  অর্থাৎ ভিয়েতনাম যুদ্ধের কারণেই প্রিয়ার কাছ থেকে বিদায় নিতে হচ্ছে তাকে ,  তারুণ্য ছিনিয়ে নিচ্ছে দূরদেশে সংঘটিত অন্যায় যুদ্ধ ।  এমনভাবেই শুরু হয়েছে বিশ্বখ্যাত পরিচালক স্ট্যানলি কুবরিকের ফুল মেটাল জ্যাকেট চলচ্চিত্র ,  যা পুরোটাই তৈরি যুদ্ধ নিয়ে এবং সেই সঙ্গে যুদ্ধবিরোধী চলচ্চিত্রের প্রতীক হিসেবে সারা বিশ্বের চলচ্চিত্রপ্রেমীদের কাছে সমাদৃত । 
সেই Goodbye my Sweetheart ,  Hello Vietnam গানের সঙ্গে সঙ্গেই পর্দায় ভেসে ওঠে চুল কামানোরত অবস্থায় একদল তরতাজা নতুন প্রাণ ,  মার্কিন যুক্তরাষ্ট্রের মেরিন সেনাদলে নাম লিখিয়ে ট্রেনিংয়ে যোগদানের আগে বাধ্যতামূলক ভাবে মাথা ন্যাড়া করছে সবাই ,  মেঝেতে জমে উঠেছে একের পর এক চুলের স্তুপ -  সোনালী ,  কালো ,  বাদামী ,  কোঁকড়া ,  সিল্কি -  সব ধরনের চুলের সমারোহ ।  পরিচালক এই রূপক শটের মাধ্যমে জানালেন এই যুদ্ধ নামে নিষ্ঠুর খেলায় বলি হয়েছিল সব ধরনের তরুণ ,  সকল বর্ণের ,  সকল জাতের । 
ফুল মেটাল জ্যাকেট মূলত দুই ভাগে বিভক্ত ,  প্রথম অংশে দেখানো হয় মেরিন একাডেমীতে সদ্য অংশগ্রহণকারী এক দল তরুণের নানা প্রস্তুতির মাধ্যমে ধাপে ধাপে একজন খুনে সেনাতে পরিণত হওয়ার সব ধরনের শারীরিক ও মানসিক কসরত ।  একজন ড্রিল সার্জেন্টের কর্কশ ,  কদর্য ভাষার চাঁছাছোলা আক্রমণে তাদের মানসিক দৃঢ়তাটুকু ভেসে যায় প্রবল স্রোতের মুখে খড়কুটোর মত ,  সোজা জানিয়ে দেয় সার্জেন্ট হার্টমান তার কথা মতো গুনে গুনে দিনের প্রতিটি মুহূর্ত কড়াকড়িভাবে  পালন করতে হবে সেনাদের  ( সার্জেন্ট হার্টমানের ভূমিকায় অনন্য অভিনয় করেন ব্যক্তিগত জীবনে সত্যিকারের প্রাক্তন মেরিন সেনা রোনাল্ড লি এরমে ,  তার বাস্তবতাপূর্ণ অভিনয় এই অমর চলচ্চিত্রের অন্যতম চালিকাশক্তি )  । 

সকালে ঘুম থেকে ওঠা দিয়ে শুরু করে রাতে বিছানায় যাবার আগ পর্যন্ত সম্পূর্ণটাই তার এখতিয়ারে ,  সেই সঙ্গে সব নবাগতকেই অদ্ভুত ,  অশালীন সব ডাকনামে অভিহিত করে ,  পিতৃপ্রদত্ত নাম ভুলে গিয়ে এই নতুন নামের সাথে তাদের অস্তিত্বকে আস্টেপৃষ্ঠে বেধে ফেলতে চায় ।  ।  কাকভোর থেকেই শুরু হয় সৈনিক হওয়ার কঠোর একঘেয়ে অনুশীলন ,  জগিং ,  প্যারেড ,  নানা ধরনের ড্রিল ।  পান থেকে চুনটি খসবার উপায় নেই ,  সামান্য ভুলচুক হলেই আছে সার্জেন্টের গালিগালাজ আর সেই সাথে শারীরিক শাস্তি ,  যার অন্যতম শিকার হয় একটু স্থুলদেহের অধিকারী লিওনার্দ লরেন্স ,  যার নতুন নাম হয় গোমের পাইল । 
একপর্যায়ে ট্রেনিং - এ অংশরতদের দেওয়া হয় নতুন চকচকে এম -  ফোরটিন রাইফেল ,  রাতে ঘুমানোর আগে রাইফেল হাতে প্রার্থনা আওড়ায় সবাই সার্জেন্টের নেতৃত্বে ,  যা হয়ে আছে চলচ্চিত্রের ইতিহাসে অন্যতম জনপ্রিয় উপহাসময় সংলাপ ,  যার কয়েকটি লাইন — এটি আমার রাইফেল ,  এর মত আরো অনেক রাইফেল আছে কিন্তু এটি আমার ।  আমার রাইফেল আমার সেরা বন্ধু ,  এটা আমার জীবন ।  আমি ছাড়া আমার রাইফেল অকেজো ,  আমার রাইফেল ছাড়া আমি অকেজো । 
নানা কসরতের ফাঁকে একদিন সৈন্যদের কক্ষে রুটিন চেকআপের সময় লিওনার্দের বাক্সে একটি জেলি ডোনাট খুঁজে পান সার্জেন্ট ।  স্থূলকায় হবার কারণে মিষ্টিজাতীয় খাদ্য সম্পূর্ণ নিষিদ্ধ ছিল তার ,  এই পর্যায়ে ক্ষিপ্ত হয়ে সার্জেন্ট ঘোষণা দেন ,  এর পর থেকে কোন ভুলচুক করলেও লিওনার্দকে আর কোনরকম শাস্তি দিবেন না তিনি ,  কিন্তু শাস্তি হবে পুরো ব্যাটালিয়নের ,  কারণ তারা তাকে লিওনার্দে ব্যাপারে যথেষ্ট সাহায্য করছে না ! 
 
কথা ও কাজের প্রমাণ রাখে নিষ্ঠুর সার্জেন্ট ,  সরলমনা লিওনার্দের সামান্য ভুলেও একের পর এক শাস্তি পেতে থাকে অন্য সবাই ,  ত্যক্তবিরক্ত হয়ে এক রাতের আঁধারে দলীয় প্রচেষ্টায় ঘুমন্ত লিওনার্দকে নিগৃহীত করে সবাই তোয়ালে প্যাঁচানো সাবানখন্ড দিয়ে দস্তরমত প্রহার করে ,  দু - একজন এই অসুস্থ ঘটনায় অংশ নিতে না চাইলেও দলীয় অন্যায়ের অংশ হিসেবে বাধ্য হয় এই নিষ্ঠুরতা প্রদর্শন করতে । 
এর পরপরই চমক জাগানো উন্নতি আসে স্থূলকায় লিওনার্দের সৈনিক জীবনে ,  বিশেষ করে দূরপাল্লার শুটিংয়ে মার্কসম্যান হিসেবে স্বয়ং সার্জেন্টের বিরল প্রশংসা অর্জন করে সে ।  কিন্তু এই দ্রুত উন্নতির ফাঁকে ফাঁকে কয়েকজন সৈন্য লক্ষ্য করে লিওনার্দের মাঝে মানসিক বিকারগ্রস্ততার লক্ষণ ,  একাকী সময় কাটানোর প্রবণতা ও নিজস্ব রাইফেলের সাথে কথা বলা ,  যার এক ফাঁকে সে রাইফেলের মারণাস্ত্র বুলেটগুলোকে উল্লেখ করে FULL METAL JACKET বলে ,  যেখান থেকে চলচ্চিত্রটির নাম এসেছে । 
এরপরে আসে সেই বহুল প্রতীক্ষিত দিন ,  সবাই স্বীকৃতি পায় মেরিন কোরের সদস্য হিসেবে ,  সার্জেন্ট বিদায়ী ভাষণেও তার স্বকীয়তা বজায় রেখে বলেন ,  তার সামনে উপস্থিত কেউই আর নবাগত আবর্জনা ,  দুর্গন্ধময় স্তূপ নয় বরং গর্বিত মেরিন ,  দক্ষ খুনি । 
সেই রাতেই টহলরত প্রহরী বাথরুমে সন্দেহজনক শব্দ শুনতে পেয়ে সন্ধান নিতে গিয়ে আতঙ্কিত হয়ে লক্ষ্য করে লিওনার্দ সেখানে অপেক্ষা করছে গুলি ভরা রাইফেল নিয়ে ,  অপ্রকৃতিস্থ অবস্থায় জানায় নর্দমার ক্লেদাক্ত পরিবেশে বেঁচে থাকার কোন উৎসাহ পাচ্ছে না সে ,  শব্দ শুনে ছুটে আসে ঘটনাস্থলে ড্রিল সার্জেন্ট ,  কেউ কিছু বুঝে ওঠার আগেই সার্জেন্টকে গুলি করে হত্যা করে লিওনার্দ ,  এর পরপরই একই রাইফেল দিয়েই আত্নহত্যা করে সে ,  রাতের নিস্তব্ধতা ভেঙ্গে চুরমার হয়ে যায় গুলির নিষ্ঠুর আওয়াজে । 
 শেষ হয়ে যায় সিনেমাটির প্রথম অধ্যায় ।  এখানে দেখানো হয়েছে কি করে সাধারণ মনের মানুষদের ক্রমাগত  ট্রেনিঙয়ের মাধ্যমে মগজ ধোলাই করে পরিণত করা হয় বোধ - বুদ্ধি হীন রোবটে ।  তাদের শেখানো হয় কেবল আদেশ পালন করতে ,  এবং সেই সাথে কেন আদেশ পালন করব এই চিন্তা করতেই নিরুৎসাহিত করা হয় ।  এভাবেই যুদ্ধের ব্যবসা করে যাওয়া ব্যবসায়ী আর রাজনীতিবিদদের ক্রীড়নকে পরিণত হয় লাখো লাখো মানুষ । 
 ২য় পর্ব শুরু হয় ১৯৬৮ সালের জানুয়ারিতে ,  ভিয়েতনামে ।  হ্যানয়ের জনবহুল রাস্তায় সংঘাতপূর্ণ যুদ্ধবিদ্ধস্ত দেশের আরেক কালো দিক নারী মাংসের কদর্য বাজার আর স্থানীয়দের নীতিবোধের অবক্ষয়ের দিকে প্রতীকময় ইঙ্গিত করে ।  প্রথম পর্বে ট্রেনিং পাওয়া মেরিন প্রাইভেট জোকারকে দেখা যায় সৈনিক - সাংবাদিকের ভূমিকায় ,  তথ্য সংগ্রহের মিশনে ।  কিন্তু এটা বোঝা যায় ,  তার বড়কর্তার কড়া আদেশ রয়েছে সত্য সংবাদের চেয়ে প্রোপাগান্ডা সৃষ্টিতেই ,  ভিয়েতনামী মুক্তিপাগল সেনাদের নামে আজেবাজে সংবাদ বহির্বিশ্বে পরিবেশন করে তাদের ভাবমূর্তিকে যথাসম্ভব কালিমালিপ্ত করার জন্য ।  যার এক অংশ হিসেবে মগজ ধোলাই হওয়া সৈনিকদের একজন মনের দুঃখে বলেই ফেলে -  এই পোড়া ভিয়েতনামের লোকেরা এটাও বুঝে না যে আসলে আমরা তাদের স্বাধীনতা দিতে এসেছি ,  এত কষ্ট করেও তাদের তরফ থেকে কোন কৃতজ্ঞতা নেই ! 
হেলিকপ্টারে করে প্রাইভেট জোকার সহযোগী নিয়ে রওনা দেয় রণাঙ্গনের  উদ্দেশ্যে ,  পথে উড়ন্তযান থেকে এক রক্তপিপাসু  ঠাণ্ডা মাথার খুনে সৈনিক অবিরাম গুলিবর্ষণ করে মেরে ফেলতে থাকে একের পর এক আমজনতাকে ,  তার পৈশাচিক কর্মকাণ্ড ও উল্লাস দেখে অসুস্থ হয়ে বমি শুরু করে জোকারের সহযোগী ।  ক্যামেরায় দেখা যায় পড়ে থাকা লাশের সারি ,  যারা ছিল নিরস্ত্র বাজারফেরত সাধারণ গ্রাম্যমানুষ ।  এর ফাঁকেই সেই জল্লাদ সৈন্য সদর্পে ঘোষণা করে কত মানুষকে এভাবে খুন করেছে সে ।  সেই শিকারের পরিণতি নারী ,  শিশু ,  বৃদ্ধ -  রাইফেলে আওতায় যে কেউ - ই ! 
গন্তব্যে পৌঁছানোর পর থমথমে সংগীতের সঙ্গে আসে গণকবরে শোয়ানো সারি সারি লাশের দৃশ্য ।  চুনে ঢাকা পুতিগন্ধময় পরিবেশ এড়ানোর জন্য কেউই কাছে যেয়ে সঠিক লাশের সংখ্যা গুনতে রাজি হয় না ।  এই সময়ে তদারকিতে উপস্থিত সামরিক কর্মকর্তা যথেষ্ট ভৎসনা করে প্রাইভেট জোকারকে তার ইউনিফর্মে শান্তির প্রতীক আটকিয়ে রাখার জন্য ,  তার মতে বুকে শান্তির ব্যাজ এবং হেলমেটে লেখা BORN TO KILL  একসঙ্গে পরিবহণ করা মূঢ়তা ,  মূর্খতা । 
পরবর্তীতে ট্রেনিং সময়ের আরেক চরিত্র প্রাইভেট কাউবয়ের সাথে দেখা হয় জোকারের ,  তার দলের সাথে থেকেই সে অর্জন করতে থাকে একের পর এক নারকীয় অভিজ্ঞতা ।  যুদ্ধরত সৈন্যদের ছবি ও ভিডিও সংগ্রহ চলতে থাকে অবিচ্ছিন্ন ভাবে ,  মানবিকতার নুন্যতম বোধটিও হারিয়ে যায় যখন পর্দার মার্কিন সৈন্যরা মৃত ভিয়েতনামী সৈন্যদের মরদেহ নিয়ে কদর্য ঠাট্টায় মেতে ওঠে । 
 সমস্ত যুদ্ধবাজ ব্যবসায়ী আর রাজনীতিবিদদের গালে সপাটে চড় কষিয়ে যেন হাসিমুখে অপ্রকৃতস্থ উত্তর দেয় জোকার তার ভিয়েতনামে আগমনের উদ্দেশ্য জানান দিয়ে -  এসেছি পূর্বএশিয়ার রত্ন ভিয়েতনামের সৌন্দর্যে অবগাহন করতে ,  এসেছি দুই হাজার বছরের পুরনো সভ্যতার ধারক অধিবাসীদের সঙ্গে পরিচিত হতে এবং তাদের হত্যা করতে । 
গোলাগুলির ফাঁকেই মাংসের কারবারে যোগ দিতে হাজির হয় এক স্থানীয় বারবণিতা ,  তাকে ভোগ করার জন্য পাশবিক লালসায় উম্মত্ত সৈনিকদের আচরণ ফুটিয়ে তোলে যুদ্ধের আরেক পঙ্কিল পর্ব । 
 কাউবয়ের নেতৃত্বে টহলরত সেনাদল অতর্কিত হামলার মুখে পড়ে এক পোড়ো বাড়ীতে অবস্থান নেওয়া স্নাইপারের লক্ষ্যভেদী গুলিতে ,  তার এক গুলির জবাবে হাজারো গুলি ছুড়তে থাকে হতভম্ব সেনারা ,  সেই সাথে চলতে থাকে মর্টারের গোলা ।  কিন্তু নিপুণ নিশানায় একে একে কাউবয়সহ তিন আমেরিকান সেনাকে ধরাশায়ী করতে সক্ষম হন স্নাইপার ।  পরবর্তী সময়ে টানটান উত্তেজনার মাঝে অনেকটা গেরিলা পদ্ধতিতে পোড়ো ভবন ঘিরে স্নাইপারের অবস্থানে পৌঁছে দুইসেনা একসাথে ,  তার ওপর গুলিবর্ষণ করে আহত করবার সঙ্গে সঙ্গে বিস্ময়ে হতবাক হয়ে যায় সবাই ।  স্নাইপার যে এগার -  বার বছর বয়সের নেহাৎই এক বালিকা !  দেশপ্রেমের আগুন জ্বেলে সে যুদ্ধক্ষেত্রে এসেছে হানাদার বাহিনীর সাথে ঝুঝতে । 
খানিক আগের রক্তপিপাসু প্রতিশোধপরায়ণ সেনারা কিংকর্তব্যবিমূঢ় হয়ে পড়ে হামলাকারীকে চাক্ষুষ দেখে ,  বালিকা তখনো জীবিত কিন্তু প্রবল ভাবে আহত ,  বাঁচার সম্ভাবনা সুদূর পরাহত কিন্তু বাঁচবে সে আরও অন্তত কয়েক ঘণ্টা ,  এখন কি করা যায় ?  জীবন - মৃত্যুর সন্ধিক্ষণে গুরুতর সিদ্ধান্ত নেবার আবেগের দোলাচলে কেটে যায় মুহূর্তের পর মুহূর্ত ।  সহযোদ্ধাদের মৃত্যুর প্রতিশোধ নেবার জন্য  কেউ কেউ বলে তাকে এভাবেই ইঁদুরের জন্য ফেলে রেখে যাওয়া হোক ,  কিন্তু জোকার কড়া ভাবে জানায় এভাবে বালিকাটিকে রেখে যাওয়া যাবে না ।  কিন্তু কে গুলি চালাবে এই ফুটফুটে নিষ্পাপ মুখে কিশোরীর উপর !  যেখানে মেয়েটি নিজে থেকেই অস্ফুট উচ্চারনে বলে যাচ্ছে -  Shoot me  !  নাটকীয়তাই মোড়া আবহে জোকারকেই করতে হয় এই অসম্ভবকে সম্ভব ,  এমন অমানুষিক কাজ করার সময় মুখমণ্ডলে প্রগাঢ় যন্ত্রণার ছাপা বুঝিয়ে দেয় ,  যুদ্ধের নারকীয়তা তার মানবিক গুণাবলীকে সম্পূর্ণরূপে নিঃশেষ করতে পারে নি ,   মানবচরিত্রের এই নরম দিকগুলোর মাঝেই হয়ত সুপ্ত আছে ভবিষ্যৎ জীবনের উম্মেষ । 
উঠতে থাকে শেষের পর্দা ,  ব্যারাকে ফেরতরত সেনারা দূরের লেলিহান আগুনের অস্তিত্ব ভুলে জীবিত থাকার আনন্দে গান গাইতে থাকে এম এই সি কে ই ওয়াই ,  এম ও ইউ এস ই -  Mickey Mouse ,  Mickey Mouse ! 
প্রাইভেট জোকারের কণ্ঠ শোনা যায় আবছাভাবে ,  সব সৈন্যের মুখপাত্র হয়ে বলতে থাকে সে -  হয়ত আমরা নরকেই বসবাসরত কিন্তু আমরা জীবিত অখন্ডিত দেহে এবং আমরা আর ভীত নই । 
১৯৮৭ সালে মুক্তি পাওয়া ১১৬ মিনিটের এই অপূর্ব আলেখ্যর মূল আকর্ষণ নিঃসন্দেহে এর তীক্ষ সংলাপ ,  মর্মে আঘাত আনা গানের সম্ভার আর বাস্তবসম্মত অভিনয় ,  যা আমাদের চেতনার মূলে আঘাত করে ।  নিজেদের অজান্তেই আমাদের করে তোলে যুদ্ধবিরোধী ,  বুঝিয়ে দেয় মানবসভ্যতার ইতিহাস মূলত যুদ্ধের ইতিহাস হলেও তা অস্তিত্ব রক্ষার জন্য নয় বরং ব্যবসার খাতিরে ,  ক্ষমতা আর অর্থের জন্য ।  যুদ্ধকে যেন ঘৃণা করি আমরা সবাই -  এই তার বক্তব্য আমাদের তথাকথিত সভ্য সমাজের প্রতি । 






ইয়ূকাটানের অরণ্যে ,  পথ হারিয়ে শ্বাপদের মুখোমুখি ।  অতঃপর  -  




কালাকমুলের পিরামিড থেকে তো নামলাম ,   নতুন গন্তব্যে যাবার সময় হয়ে এসেছে ,  বন্ধু ইয়াইয়াস পিরামিডের চুড়োতেই থেকে গেল আরো খানিকক্ষণের জন্য ,  আর অন্য পিরামিড থেকে নেমে আসা হুয়ান ভিদাল আর চিকোর সাথে দেখা পথের মাঝে এমন সময় পাশে ঘন বন ভেদ করে কর্ণকুহরে তোপ দাগাল বিকট এক চিৎকার । 
মনে পড়ল স্কুল জীবনের অন্যতম প্রিয় বই তিন গোয়েন্দার ভীষণ অরণ্যের কথা ,  এই ডাক শুনেই তিন গোয়েন্দা ভেবেছিল হয়ত এক সাথে ডেকে উঠেছে আমাজনের সব জাগুয়ার নয়ত মরণযুদ্ধে  মেতেছে একপাল বুনো সিংহ কিন্তু আসলে খোলা হাওয়ায় ফুরফুরে মেজাজে গলা সাধতে বসেছে একপাল হাওলার বানর ! 
 নামেই যে তাদের পরিচয় ,  হাউল মানেই উৎকট চিৎকার যে !   স্থলচর প্রাণীদের মাঝে সবচেয়ে বিকট আওয়াজ সৃষ্টি করার  সুনাম বা দুর্নাম কিন্তু এই গোত্রের বানরেরই ,   ৩২ কিলোমিটার দূর থেকেও শোনা যায় তাদের এই আনন্দ উল্লাস !  
কিন্তু এ যাত্রা চিৎকারের মাত্রা শুনে মনে হল খুব একটা দূরে নেই  শাখামৃগ মহাজন ,  হুয়ানের আবার খুব উৎসাহ বুনো প্রাণীর ছবি তোলার ব্যাপারে ,  তাই দুই বন্ধু একমত হয়ে খানিকটা বেআইনি  ভাবেই পথ ছেড়ে নেমে পড়লাম সেই চিৎকারের উৎসের সন্ধানে ,  অন্য জন চিকো প্রতিশ্রুতি দিল সে ইয়াইয়াসকে নিয়ে পথের ধারেই অপেক্ষা করবে । 

ঘন জঙ্গল মাড়িয়ে আমাদের যাত্রা শুরু হল ,  মিনিট দশেক ভালই এগোলাম সরাসরি সেই বানরের অবস্থানের দিকে ,  এরপর দেখি চারিদিকে একের পর এক গাছে ভেঙ্গে পড়ে আছে ,  তার কোন কোনটা আবার টপকানো মহা ঝামেলার ব্যাপার ,  তখন এড়িয়ে খানিকটা বাঁকা পথে যেতে হচ্ছে ।  এভাবেই একসময় দেখা হল কয়েকটা অদ্ভুত রঙচঙে ছোট্ট ব্যাঙের সাথে ,  গায়ের চামড়া এতটাই উজ্জল রঙিন মনে হল সেজান না হলে ভ্যান গগের ক্যানভাসে খানিকক্ষণ আচ্ছাসে ঘষে তাদের এই চির সবুজ বৃষ্টি অরণ্যে ছেড়ে দিয়েছে কোন খেয়ালী শিল্পী ।  কিন্তু এই সৌন্দর্যে ভুলবার পাত্র আমরা নয় ,  খুব ভাল মতই জানি এই একরত্তি রঙচঙে উভচরগুলো মহা বিষাক্ত ! 
 মানে মানে তাদেরকে তাদের আস্তানায় থাকতে দিয়ে আবার শুরু হল বন চলা ,  যদিও যতই গভীরে যাচ্ছি ততই বন্ধুর হয়ে উঠছে ঘন থেকে ঘনতর হয়ে ওঠা নিবিড় অরণ্যের কারণে ।  উৎসাহের মহা আতিশয্যে যে স্রেফ চপ্পল পড়ে  ,  হাফ প্যান্ট আর ধবধবে সাদা ফতুয়া পড়ে বনে অনুপ্রবেশ করেছি তা এতক্ষনে মনে হল ! 

 প্রকৃতিতে প্রবেশ করার সময় অবশ্যই আশেপাশের পরিবেশের সাথে মিলিয়ে গাঢ় রঙের কাপড় পরা উচিত ,  যাতে কোন প্রাণী যেন অস্বস্তির শিকার না হয় ,  এই বিষাক্ত ব্যাঙ আর পতঙ্গময় অঞ্চলে গোড়ালি পর্যন্ত ঢেকে মোটা কাপড়ের প্যান্ট পড়া উচিত ,  গরমে ঘেমে চটচটে অনুভূতি হলেও ,  হাফপ্যান্ট স্রেফ বাতিলের খাতায় ,  আর চপ্পলের স্যান্ডেল  !  নিষিদ্ধ বস্তু ।   হাইকিং বুট না থাকলেও নিদেনপক্ষে কেডস থাকতেই হবে ,  যদি  হঠাৎ গাছে চড়তে হয় ?  কিংবা দৌড়াতে ?  দেখা যাচ্ছে ,  আমরা চরম অপ্রস্তুত অবস্থায় বিশ্বের সবচেয়ে গহীন বনগুলোর একটায় প্রবেশ করে ফেলেছি ঝোঁকের মাথায় ,  এখন বানর দর্শন শেষে ভাল ভাল বেরিয়ে যেতে পারলেই হয় ।   
 চারিদিকে একটা ঝাঝাল বনজ লতাপাতার গন্ধ ,  বিশ্ব চরাচরে সেই বানরের উদ্ভট চিৎকার বাদে আর কোন শব্দ নেই এই সময় এক পড়ে থাকা গুঁড়ি টপকে যাবার সময় মনে হল সাদা সাদা কি যেন সামনে সারি বেঁধে পড়ে আছে ।    সামনে যেতেই আত্মারাম খাঁচা ছাড়া না হলেও অজানা আদিম অনুভূতির বেশ একটা শীতল  স্রোত  নেমে গেলে মেরুদণ্ড বেয়ে ,  হাড়ের স্তুপ ! 

হতে পারে প্রাকৃতিক নিয়মেই কোন বড় প্রাণী এখানে মরে মাটিতে মিশে যাবার পর তার হাড় কখানা কেবল এখনো বাকী আছে ,  কিন্তু তার মিনিট খানেকের মধ্যেই আবার বড় একটা হাড়ের স্তুপ দেখার পর মনে হল কোন মাংসাশী জন্তু এখানে হয়ত শিকার ধরে এনে নিয়মিত ভোজন সারে ,  এটাই হয়ত তার নিরিবিলিতে পেটপুজোর গোপন জায়গা ।  হুয়ান বিড়বিড় করে বলতে লাগল -  খারাপ জায়গা ,  খুবই খারাপ জায়গা ।   

আগেই বলেছি অরণ্যের সেই অঞ্চলে জুড়ে সবখানেই ভেঙ্গে পড়ে আছে গাছের ডাল ,  আর সবাই জানেন পড়ে থাকা ডালে পচন ধরলে তা উপর থেকে দেখতে অক্ষত লাগলেও ভিতরে হয়ে যায় সম্পূর্ণ ক্ষয়প্রাপ্ত ।  সামান্য চাপ পড়লেই মট করে ভেঙ্গে যায় তা ,  যে কোন পলকা ডালের মতই ।   ঠিক সেই সময়েই ডান দিক থেকে স্পষ্ট এমন ডাল ভাঙ্গার শব্দ এসে মিসাইলের মত কানে আঘাত করল -  মট !   এর মিনিট দুয়েকের মাঝেই আরো দুই বার  এবং ভিন্ন ভিন্ন অবস্থান থেকে !  স্পষ্ট মনে হল কোন ভারী শরীরের জন্তু আমাদের ঘুরে ঘুরে পর্যবেক্ষণ করছে অনেকক্ষণ ধরেই !  সে যথেষ্ট সতর্ক হওয়া স্বত্বেও চারিদিকেই ছড়িয়ে ছিটিয়ে থাকা পচা ডালপালার কারণেই তার ক্ষুর বা থাবার নিচে ভেঙ্গে শব্দগুলো উৎপন্ন হয়েছে ।  
সুন্দরবনের সেই অমোঘ কথাটি মনে হল -  বনে কোন হঠকারী কাজ করবেন না ,  মনে রাখবেন আপনি বাঘকে না দেখলেও বাঘ কিন্তু আপনাকে সবসময়ই নজরে রাখছে । 
দেহের প্রতি শিরা উপশিরায় ছুটল অ্যাড্রিনালিনের উত্তাল স্রোত ,  অজানা বিপদের শঙ্কায় বাকরুদ্ধ হয়ে দুই বন্ধুই হাতে তুলে নিলাম পাশে পড়ে থাকে লম্বা ডাল ,  উদ্দেশ্য সেই প্রাণী আক্রমণ করতে আসলে অন্তত লাঠির মত ব্যবহার করতে পারব ,  কিন্তু বিধি বাম হয়ত অধিক উত্তেজনায় নতুবা আতঙ্কিত অবস্থায় শরীরে চলে আসা অযাচিত বলের কারণেই হাতের মুঠোর মাঝে ধরা ডাল দুটোই ভেঙ্গে গেল  !  এমন আরও একবার ঘটার পড়ে মোটামুটি চলনসই ডাল পাওয়া গেল ,  যেটা মরবার আগ মুহূর্তে অস্ত্র হিসেবে ব্যবহার করে যাইলেও যাইতে পারে ।  
এদিকে সেই জন্তুর পায়চারিতে কখনো বেশ কাছেই ডাল ভাঙছে ,  তো কখনো খানিকটে দূরে ।  হয়ত এমন চলেছিল মাত্র কয়েক মিনিট কিন্তু যার ব্যপ্তি সেই মুহূর্তে মনে হয়েছিল যুগ যুগান্তর !  নানা বইতে এমন ঘটনা পড়েছি অগণিত বার ,  কিন্তু বাস্তবে আসলেই এমন অবস্থায় পড়লে যে কি বিভীষিকাময় পরিস্থিতির উদ্ভব হয় ,   রোমাঞ্চময় রোমান্টিকতার ছিটেফোঁটাও যে থাকে না এতে ,  তার প্রমাণ হয়ে গেল হাড়ে হাড়ে ।  
শেষে দুই বন্ধু একজন আরেকজনের পিঠে পিঠ ঠেকিয়ে সেই অকেজো লাঠি হাতে কেবল কোনমতে প্রতীক্ষা করতে থাকলাম কোন মুখ ব্যাদান করে থাকা শ্বাপদের ,  কারণ তখন আমার মনে পড়ে গিয়েছে কালাকমূলের সংরক্ষিত বনাঞ্চলে প্রবেশের সময় দেখা এক সাইনবোর্ড ,  যাতে উল্লেখ ছিল মেক্সিকোতে বসবাসরত ৬ ধরনের বৃহৎ মার্জার জাতীয় প্রাণীর মধ্যে ৫টিই এই বনে পাওয়া যায় ,  যার অন্যতম আমাজনের রাজা জাগুয়ার ,  সেই সাথে আছে অসেলট এবং পার্বত্য সিংহখ্যাত পুমা  ! 

হৃৎপিণ্ড নামের রক্ত সঞ্চালন পাম্পটা বহুদিন এমন জোরসে কাজ করে নি ,  মনে হচ্ছে  হাওলার বানরের ডাকের চেয়েও অনেক দূর থেকে শোনা যাবে আমাদের সম্মিলিত হৃৎস্পন্দন ।  স্যাঁতস্যাঁতে গরমে এমনই ঘাম ছিলাম ,  এখন তো কুলকুল ঘামের ধারা নামছে সারা শরীর বেয়ে ,  মৃত্যু তো আসতেই পারে জীবন নদীর যে কোন বাঁকেই ,  তাই বলে মেক্সিকোর বনে ,  এইভাবে কোন প্রস্তুতি ছাড়াই  !  অস্ফুট কণ্ঠে হুয়ানকে কেবল বলতে পারলাম ,  আশা করি এই জীবটা কোন পথ ভোলা বাচ্চা জাগুয়ার না ,  তাহলে তার সন্ধানে এসে হাজির হবে তার পূর্ণ বয়স্ক মা  ! 
সেই সময়ে মাত্র কয়েক ফুট দূরে অত্যন্ত আবছা ভাবে এক সেকেন্ডেরও কম সময়ের জন্য দেখা মিলল সেই পরাবাস্তব শ্বাপদের ,  ধোয়াটে অরণ্য ভেদ করে দৃষ্টিসীমার শেষ প্রান্তে কেবল বাস্তবে রূপ নিল চারটে পা ,  হিংস্র শিকারি প্রাণীর বলিষ্ঠ পা ,  এক খানা লম্বা লেজ ,  মুখ ঢাকা পড়ে গেছে সামনের গাছের আড়ালে ,  আর তার শরীরে মনে হল কেবল দুইটি বর্ণই দেখতে পেলাম -  কালো এবং হলদে  !  ! 
  আজ পর্যন্ত হলপ করে বলতে পারি না সেটা কি ছিল ,  নিঃসন্দেহে বেড়াল জাতীয় প্রাণী ,  কিন্তু জাগুয়ার না অসেলট না বন বেড়াল বলতে পারি না ,  তবে বেশ বড় আকৃতির ,  নেহাৎ খোকাটি নয়  ।  
আবারো অনেকক্ষণ ধরে অপেক্ষা করছি আক্রমণের ,  নিদেনপক্ষে কোন সন্দেহজনক শব্দের ,  তারপর আসল সামনে ঝোপের আড়াল থেকে খর খর আওয়াজ  ,  বেশ অন্য ধরনের ।  কৌতূহলী হয়ে এগোতেই বেশ সরগোল করে দুটি বড় পাখি সেই ঘন বনে চোখের পলক ফেলার আগেই অদৃশ্য হয়ে গেল !  সেই সাথে নিশ্চিন্ত করে গেল আমাদের ,  ধারে কাছে সেই শ্বাপদ থাকলে এত উপাদেয় খাবার বিশাল পাখিগুলো এত নিশ্চিন্তে ঘুরত না !  
মানে আমরা মুক্ত ,  মানে আমরা বেঁচে আছি অক্ষত অবস্থায় !  কি যে অদম্য এক ভাল লাগার অনুভূতির আমেজ ছড়িয়ে পড়ল সারা শরীর জুড়ে ,  সবুজ পাতায় পিছলে যাওয়া রোদের সরলতাকেও মনে হল জীবনের সেরা সঞ্চয় ।  কি অপূর্ব এই বেঁচে থাকা । 
 সেই মর্কটরাজ তখনো তার অস্তিত্বের জানান দিয়েই যাচ্ছে সগর্বে ,  যদিও তার টিকিটির দেখাও মিলছে না । 
 এই সময় টের পেলাম আমরা পথ হারিয়েছি !  এমনিতেই অনেকক্ষণ  এঁকে বেঁকে ঘুরেছি বনের মাঝে ,  তার উপর সেই বড় বেড়ালের উপস্থিতিতে কখন যে পথ হারিয়ে অন্য প্রান্তে চলে এসেছি কিছুই ঠাহর করতে পারি নি ।  কিন্তু কেবল বানরটাকে মনে হচ্ছে আশে পাশের কোন গাছেই আছে ,  তার হুঙ্কারের তীব্রতা শুনে হুয়ান বারদুয়েক বললই ,  কাছে যাবার দরকার নেই ,  মনে হচ্ছে আঁচড়ে কামড়ে দিতে পারে !  
ভাগ্যিস হাওলার বানরদের নিয়ে একাধিক রিপোর্ট পড়া ছাড়াও একাধিক তথ্যচিত্র দেখা ছিল ,  এটুকু অন্তত জানি তাদের চিৎকারটাই এমন বীভৎস ,  তারা বানর হিসেবে যথেষ্টই ভদ্র ।  হয়ত টিকে থাকার জণ্য বিবর্তনের পথ ধরে এই নিরীহ দর্শন প্রাণীর মাঝে এই বিকট আওয়াজের জন্ম নিয়েছে ,  যাতে আক্রমণকারী প্রাণীরা ভয়ে তাদের এড়িয়ে চলে ।  

অবশেষে কাছের এক গাছের মগডালের দেখা মিলল দিনের রাজার ,  মিশমিশে কালো উলের বলের মত ,  থেকে থেকে গলার থলি ফুলিয়ে  পিলে চমকে দিচ্ছে সমস্ত জঙ্গলের ।  তার পিচ্চি আকৃতি দেখে হুয়ান প্রথমে রেগে কাই ,  বলে -  এই ফাজিল ব্যাটার জন্যই আমাদের আজ এই হেনস্থা ,  এত ছোট্ট শরীর নিয়ে এমন ডাকের প্রয়োজনই বা কি !  পারলে সে গাছে উঠে তখনই পরমাত্মীয়ের কাছে এর জবাবদিহিতা দাবী করে বসে !  

বেশ কয়েক মিনিট দেখলাম তার বাঁদরামো ,  অন্য ধরনের একটা অদ্ভুত সুরেলা শব্দ কানে প্রবেশ করতেই উটকো আপদ ভেবে আমি চমকে উঠলেও হুয়ান নিশ্চিন্তের হাসি দিয়ে বলল ,  আর চিন্তা নেই চিকো  চলে এসেছে !  সেও ঠোঁট গোল করে একই ধরনের শীষ দিল ,  অন্যদিক থেকে মিলল উত্তর ,  এর পরপরই দেখা মিলল জঙ্গল মাড়িয়ে আসতে থাকা চিকো এবং ইসাইয়াসের ! 
এর পরের অংশ ইসায়াসের মুখে শোনা -  বেশ খানিক্ষন অপেক্ষা করেও আমাদের পাত্তা না পেয়ে তার মনে সন্দেহ জাগে হয়ত আমরা পথ হারিয়েছি ,  কাজেই সূর্যের অবস্থান আর পিরামিডের দিকের একটা হিসাব কষে সে বানরটির ডাক বরাবর অন্য পথ ধরে আসতে থাকে ,  মজার ব্যাপার হচ্ছে সে আসার আগে ভিডিও ক্যামেরা চালু করে এটা বলতে বলতে আসে যে -  আমি ইয়ূকাটানের জঙ্গলে প্রবেশ করছি পথ হারানো অণু এবং হুয়ানকে উদ্ধারের জন্য ।  
একসাথে আবার মূল পথে ফিরে এলাম আমরা ।  

ফটকের দিকে এগিয়ে আসার সময় দেখা মিলে গেল দুই দল স্পাইডার বানরের  (  মাকড়শা বানর )  ,  বিশ্বের একমাত্র প্রাইমেট যাদের বুড়ো আঙ্গুল নেই  !  চিন্তা করে দেখবেন বুড়ো আঙ্গুল না থাকলে লক্ষ বছর আগে আমাদের পূর্বপুরুষরা শক্ত করে পাথরের অস্ত্র ধরতে সক্ষম হত না ,  মানে মানব সভ্যতায় গড়ে উঠত না বুড়ো আঙ্গুলের অভাবে । 

 কিন্তু সেই বুড়ো আঙ্গুলের অভাবকে বৃদ্ধাঙ্গুলি দেখিয়ে ঠিকই এই জীবনের নিজেকে মানিয়ে নিয়েছে মাকড়শা বানরের দল ,  প্রকৃতি তাদের দিয়েছে বিশাল লম্বা লেজ ,  এবং সেই লেজকে অতিরিক্ত একটি হাতের মত করে ব্যবহারের ক্ষমতা ।     


মাকড়শা বানরদের ছবি তুলতে গিয়েই ফেজ্যাণ্ট পাখিদের সাথে দেখা হয়ে গেল ,  কিন্তু লাজুক পাখিরা বেশী সময় না দিয়েই বেরসিকের মত বিদায় নিল ।   

বানরদের ২য় দলটার ছবি তুলতে ব্যস্ত থাকার সময় মনে হল কাঠঠোকরার গাছের ডালের ঠোকরানোর মত একটা আওয়াজ পেলাম কিন্তু অনেক জোরালো সেই শব্দ !  শব্দের সন্ধানে ঘাড় ঘুরাতেই কয়েকটা ক্ষুদ্রাকৃতির রঙে সিক্ত রঙধনু যেন উড়ে গেল বনের এক প্রান্তে ,  বিশ্বের অন্যতম সুদর্শন রঙ ঝলমলে পাখি টুকান ! 

 বইয়ের মলাটে দেখেও কোন দিন বিশ্বাস হয় নি টুকান বাস্তবে এত সুন্দর হতে পারে !   কি অপূর্ব ঠোঁট তার ,  কি চমৎকার পালক ,  আর সবচেয়ে বিস্ময়কর তার রঙ  !  সেই উড়ন্ত বিস্ময়কর সৌন্দর্যকে ফ্রেমবন্দী করতেই চলে গেল বাকী সময়টুকু ।  


স্মৃতির মণিকোঠায় চির ভাস্বর একটা দিন নিয়ে কালাকমুলকে আপাতত বিদায় জানিয়ে আমাদের যাত্রা শুরু হল মেক্সিকো উপসাগরের দিকে -  - 






দানিয়ুব তীরের ব্রাতিস্লাভা এবং পুস্কেল পরিবার 



কুক্কুরুক্কু  – কু -  কু -  ক্কু
অনেক অনেকদিন পর মোরগের সূর্য উঠানো ডাকে ঘুম ভাঙল ,  হতজড়িত অবস্থায় শৈশবের সুখস্মৃতির আমেজ ঘিরে রাখল বেশ কিছুক্ষণ ,  আবছা আরামদায়ক আঁধার ঘরের ভিতরে ,  জানালার ঘোলাটে কাঁচ দিয়ে অবশ্যম্ভাবী প্রভাতের কিরণ ঠিক ঠাহর হয় না ,  আসলে নিজেই যে কোথায় আছি বুঝতে পারলাম না ,  কেমন সব অপরিচিত আসবাবপত্র ,  অজানা বিছানার গন্ধ ।  শোয়া থেকে বসা হতে যে মুহূর্তটুকু লাগে তার মাঝে গত রাতের স্মৃতিরা উড়ে এসে বসে গেল খাপে খাপে -  আমি আছি স্লোভাকিয়ার গ্যালান্টা শহরে ,  অনেক বছরের পুরনো বন্ধু মারিয়া পুস্কোলোভার বাড়ীর ড্রয়িংরুমে ।  
আগের বিকেলে রওনা দিয়েছিলাম চেক দেশের ২য় বৃহত্তম শহর ব্রেনো থেকে ,  যে শহর ইতিহাসের পাতায় অমর হয়ে আছে সেখানে গির্জায় কর্মরত এক পাদ্রীর জন্য ,  যিনি সময় পেলেই উপাসনালয়ের বাগিচায় অন্যরকম এক উপাসনায় মেতে উঠতেন ,  সে বিষয়ে কথা অন্যদিন হবে ,  যাজক মহাশয়ের নাম  –  জোহান গেগ্রর মেন্ডেল ,  জেনেটিক্সের জনক বলে যাকে অভিহিত করা হয় ।   রাত আটটা বেজে গেল স্লোভাকিয়ার রাজধানী ব্রাতিস্লাভায় আসতে আসতেই ,  সাথে ভ্রমণসঙ্গিনী হিসেবে সাবেক প্রেমিকা ।  কথা ছিল পূর্বপরিচিত মারিয়া পুস্কোলোভার বাড়ীতে ওঠা হবে ,  এই দেশেরই তরুণী মারিয়া ,  ফিনল্যান্ডে লেখাপড়ার সময় বন্ধুত্ব হয়েছিল ,  তা গাঢ় থেকে গাঢ়তর হয়েছে সময়ের মেলবন্ধনে ,  ভ্রমণের পোকা সে ,  সেই সুবাদেই আসা ।  কিন্তু মুঠোফোনে তার বার্তা আসল -  ব্রাতিস্লাভা স্টেশন থেকে সোজা গ্যালান্টার ট্রেনে চেপে পড় ,  আমি স্টেশনে তোমাদের নিতে যাব !  গ্যালান্টা ?  সে কী ?  খায় না মাথায় দেয় ?  কী ধ্যাদ্ধেড়ে নামরে বাবা !  খোঁজ নিয়ে জানা গেল গ্যালান্টা কাছেরই এই উপশহর ধরনের এলাকার নাম ,  কিন্তু সেখানে কেন যেতে হবে ?  কথা ছিল ব্রাতিস্লাভায় থাকার !  

অনেক অ্যাডভেঞ্চারের পরে যখন রাত সাড়ে দশটার সময় গ্যালান্টার রেলওয়ে প্ল্যাটফর্মে  পাগলের মত হাত - পা ছড়িয়ে উদ্বাহু চিৎকার করতে থাকা মারিয়ার সাথে দেখা হল তখন এর রহস্য কিছুটা ভেদ হল ,  রাজধানী শহরের বাড়িভাড়া সহ অন্যান্য খরচ বেশী হওয়ায় অনেক অধিবাসীই এমন নিকটের জনপদগুলোতে থাকে ।  বললাম -  খুব ক্ষিদে পেয়ে দুইজনেরই ,  পথের সুযোগ হয় নি পেটপূজার ।  অভয়মিশ্রিত হাসি দিয়ে সে বলল -  মা দারুণ ধরনের গুলাস বানিয়ে বসে আছে ,  খাওয়া নিয়ে কোন চিন্তা নেই !  

মা ?  মানে কি হে ?  তুমি কি বাবা - মার সাথে থাক ? 
উত্তর -  না ,  সাথে ছোট বোনও  থাকে ।  
লে হালুয়া !  বাবা - মার সাথে থাক ,  প্রায় মধ্যরাতে দুজন মানুষ নিয়ে যেয়ে তাদের বিরক্ত করার কোন মানে হয় ?  আমি তো জানতাম একা থাকো !  
এই অভিযোগের উত্তর বরাবরের মতই শিশির ভেজা শিউলির স্নিগ্ধ হাসি দিয়ে মারিয়া জানাল আমি কাউচ সার্ফিং - এর সদস্য ,  প্রায়ই নানা দেশে বন্ধুরা থাকতে আসে ,  কোন সমস্যা নেই ।  এইভাবেই দেখা হল ,  সখ্য হল পুস্কেল পরিবারের সাথে ,  হয়ে গেলাম তাদেরই একজন ।   সাবেক সোভিয়েত ইউনিয়নের সদস্য দেশগুলোর কিছু জিনিস নিয়ে সবসময়ই আমার ব্যাপক কৌতূহল কাজ করে  –  নানা ক্ষেত্রে কী কী ধরনের সুযোগ - সুবিধা তারা তখন পেয়েছে ,  বা এখন পেয়ে থাকে ।  সমাজ জীবনে কোন কোন ক্ষেত্রে উন্নতি বা অবনতি ঘটেছে ।  এমন কিছুই না ,  স্রেফ জানার আগ্রহ ।  তাই এমন পরিবারের সংস্পর্শে আসলে যেখানে ছেলে - বুড়ো সবাই - ই উপস্থিত সেখানে জানার সুযোগ একটু বেশী মেলে ,  একাধিক প্রজন্মের চাক্ষুষ অভিজ্ঞতার সন্ধান পাওয়া যায় ।  
মারিয়ার বাবা পাভেল পুস্কেল ক্লান্ত হাসি দিয়ে ঘুমানোর জন্য গেলেন ,  গত ৩৫ বছর ধরে তিনি ভোর সাড়ে চারটায় উঠে পড়েন সকালের মধুর ঘুম ফেলে জীবিকার তাগিদে ,  সাড়ে পাঁচটার মাঝে পৌঁছে যান কারখানায় -  শুরু হয় আরেকটি পুরানো রুটিনে মোড়া নতুন দিন ।  
সেই রাতে আড্ডা বেশীক্ষণ চলল না পথক্লান্তির জন্য ,  উদরপূর্তির পরপরই সোজা ঘুমের কোলে ,  এবং পরদিন ভোরে মোরগের ডাক !  
টেবিলে মারিয়া মা দিয়েছেন ঘরে তৈরি সসেজ ,  রুটি ,  মুরগীর সদ্য পয়দা করা ডিম আর স্যুপের সুস্বাদু প্রাতরাশ ।  নাস্তার ফাঁকে ফাঁকে আলাপ হল অতীত এবং বর্তমানের জীবন নিয়ে ,  উনার মতে সোভিয়েত আমলে বৃদ্ধদের জন্য সামাজিক - অর্থনৈতিক নিরাপত্তা আরও বেশী ছিল ,  অন্তত অবসরে যারা যেতেন তাদের ভরসা ছিল রাষ্ট্রযন্ত্র  ,  কিন্তু এখন অবস্থা পালটেছে -  নগদ নারায়ণ পকেটে না থাকলে খুব সুবিধের হয় না জীবন ,  যেহেতু স্লোভাকিয়ার অর্থনীতি এখনও বেশ দুর্বল ,  উনার বেতন ৪০০ ইউরোর মত প্রতি মাসে এবং জিনিসের দাম বাড়ছে হুহু করে ।  আবার অন্যদিকে বাহিরের বিনিয়োগ আসছে আগের চেয়ে বেশী ,  দেশে বিদেশী নাগরিক আসছে বাঁধ ভাঙ্গা জলের মত ,  আবার স্লোভাকিয়া থেকে প্রচুর শ্রমিক যাচ্ছে নরওয়েসহ ইউরোপের অন্যান্য ধনী দেশগুলোতে ।  এমনভাবেই দিন চলে যাচ্ছে ।   নিজেদের বাড়ি আছে ,  গাড়ী আছে ,  দুই মেয়েই যথেষ্ট শিক্ষিত তারপরও পৌঢ়ার স্নেহময়ী মুখে অনাগত ভবিষ্যতের শঙ্কা খেলা করে ।  বোঝা গেল যথেষ্ট সামাজিক আত্নীয়তা এখনও চর্চা করে মধ্য ইউরোপের দেশটির বাসিন্দারা ,  মাঝে মাঝে বুড়ো মায়ের বাড়ীতে একসাথে হন সব ভাইবোন ,  চলে স্মৃতিচারণ ,  সবচেয়ে বড় কথা সন্তানের সাহচর্যে মায়ের আনন্দ লাভের জন্যই এমন পারিবারিক মিলন মেলা আয়োজন করেন তারা ।  
মারিয়ার ছোট বোন ইয়ুরমিলা জানাল আরেক ধরনের সামাজিক সমস্যার কথা ,  বর্তমান স্লোভাকিয়াতে হাঙ্গেরিয়ানরা এসেছে হাজারে হাজারে ,  তাদের ভাষায় শিক্ষাদানের জন্য আলাদা স্কুল পর্যন্ত নির্মিত হয়েছে ,  হাঙ্গেরির প্রাচীন ইতিহাস এবং চেকোস্লোভাকিয়া আমলের চেকদের সব সময়ে সর্ব বিষয়ে প্রাধান্যর জন্য অনেক নবীন স্লোভাকের মনেই নিজের জাতি নিয়ে এক অদ্ভুত উদাসীনতা কাজ করে ,  ভাবে হয়ত অন্য প্রতিবেশীদের কাছে আমাদের মান খুবই কম ,  ফলে অনেক স্লোভাকও হাঙ্গেরিয়ান ভাষায় শিক্ষা লাভ করতে আগ্রহী বর্তমানে ।  
এর মাঝে আরেক পুরনো বন্ধু সিলভিয়া হুদুচকোভার বার্তা এসে হাজির ,  সেই আমাদের জন্য অপেক্ষা করবে ব্রাতিস্লাভার কেন্দ্রে ।  আড্ডা মুলতবি রেখে তিনজনে আবার ট্রেন চেপে যাওয়া হল রাজধানীর দিকে ।  সিলিভিয়া চেক দেশের মেয়ে ,  লেখাপড়া করে  যিলিন শহরের টমাস বাটা বিশ্ব - বিদ্যালয়ে ।  আজ্ঞে উনিই সেই বাটা ,  মানে বাটা জুতার বাটা !  এই ব্যাটা বাটা যে চেক দেশের মানুষ তা কে আগে জানত !  ,  জেনেছিলাম বাংলাদেশে থাকার সময়ই চেকের এক বন্ধুর কাছে ,  সেই টমাস বাটা তার অক্ষয় জুতা এবং নতুন পলিসির কারণে বিস্তর টাকাকড়ি উপার্জন তো করেছিলেনই ,  তার বেশ কিছু দান করেছিলেন দাতব্য কাজে ,  তারই মধ্যে একটি টমাস বাটা বিশ্ব - বিদ্যালয় ।  মারিয়াও আগে সেখানেই পড়ত ,  চেক এবং স্লোভাক প্রজাতন্ত্রের সীমান্তের খুবই কাছে ।  
অবশেষে দেখা মিলল ব্রাতিস্লাভার ,  কিন্তু এই মহানগরী দেখার চেয়েও কোটিগুণ আগ্রহ নিয়ে অপেক্ষা করছিলাম আরেক প্রিয়াকে দেখার জন্য ,  তার নাম পৃথিবীর সবচেয়ে ছন্দময় কোমল নামগুলোর একটি -  দানিয়ুব ।  দানিয়ুব নামের অসাধারণ জলধারা চলে গেছে ব্রাতিস্লাভা শহরের মাঝ দিয়েই ,  আবার জলযানে চাপলেই তার সাথে যাওয়া যাবে অপূর্ব দুই শহর হাঙ্গেরির রাজধানী বুদাপেস্ট এবং অস্ট্রিয়ার রাজধানী ,  তাদের অপেক্ষায় রেখে চললাম মানব সভ্যতার ইতিহাসের অন্যতম প্রধান নদীটাকে কাছে থেকে ছুয়ে দেখতে ।   (  সালে ব্রাতিস্লাভা একমাত্র রাজধানী যার সাথে অন্য একাধিক দেশের সীমান্ত আছে !   )   ইয়োহান স্ট্রাউস এই নদীকে নিয়ে ব্লু দানিয়ুব শিরোনামের জলতরঙ্গের মত সঙ্গীত রচনা করেছিলেন ,  হয়ত সেই নদীর প্রবাহ তখন স্বচ্ছ ছিল আকাশের নীলের মত ,  কিন্তু সোভিয়েত আমলে হঠাৎ গজিয়ে ওঠা শিল্প কারখানার বর্জ্যে জল দূষিত হয়ে বুড়িগঙ্গার রূপ ধারণ করেছিল ,  এখন অবস্থা যদিও আগের চেয়ে ভাল ,  তারপরও সেই স্বচ্ছতোয়া রূপ আর ফিরে আসে নি ।   চেক ভাষায় দানিয়ুবকে বলে দুনাই ,  আর স্লোভাক ভাষায় দুনা ।  সিলভিয়া আর মারিয়ার মাঝে ব্যপক খুনসুটিও চলল এই নিয়ে ,  যদিও তাদের কথা চলছিল চেকেই ,  আর কাবাবমে হাড্ডি আমাদের জন্য ইংরেজিতে ।  

নদীর পারেই ব্রাতিস্লাভার প্রতীক দুর্গ ,  দুর্ভাগ্যজনক ভাবে সেখানে তখন সংস্কার চলছিল ,  তাই তার উঁচু প্রাঙ্গণ থেকে শহর আর নদীর শোভা একসাথে উপভোগ করা ছাড়া অন্য কিছুর উপায় ছিল না ।  

সেইখানেই এক বন্ধু বৎসল স্লোভাক বৃদ্ধের সাথে দেখা হয়ে গেল যিনি নাতিকে নিয়ে এসেছেন কিছুটা সময় কাটানোর জন্য ,  বিদেশী দেখে কৌতূহলী হয়ে নিজে থেকে অনেক কথা বললেন ইংরেজিতে ,  জানালেন সোভিয়েত আমলে তাদের অন্যতম ক্ষেদ ছিল যে তারা ভ্রমণ করতে পারতেন না ,  কোনরকম অনুমতি মিলত না শখের কারণে অন্য দেশ ভ্রমণের ,  সেই সাথে অন্য সংস্কৃতির মানুষের সাথে দেখা - সাক্ষাৎ হত না ।  এখন চাইলেই যেতে পারেন কিন্তু শরীরে কুলোয় না ,  তাই নাতিকে নিয়ে বাহির হন নিজের শহরেই ।  

সেখান থেকে যাওয়া হল শহরের সবচেয়ে উঁচু জায়গায় অবস্থিত ২য় বিশ্বযুদ্ধের সময়ে ব্রাতিস্লাভাকে নাৎসি এবং স্থানীয় ফ্যাসিবাদিদের হাত থেকে উদ্ধারে নিহত সোভিয়েত লাল ফৌজের সৈন্যদের সন্মানে নির্মিত ওয়্যার মেমরিয়াল স্লাভিন দেখার জন্য ,  যদিও বিশালাকার স্থাপত্যটি স্ট্যালিনিয় সোভিয়েত আমলের  প্রচ্ছন বৈশিষ্ট্যমণ্ডিত ,  ফলে যে দেশের মাটিতে সে অবস্থিত তার আলাদা কোন স্বকীয় বৈশিষ্ট্যর দেখা মিলল না ।  
সেখান থেকে দুপুরের ভোজনপর্ব সারার জন্য যাওয়া হল শহর কেন্দ্রের এক রেস্তরাঁয় ,  মারিয়া অবশ্য বারবার বলছিল সেটা খুবই ব্যয়বহুল হবে ,  তারচেয়ে খানিক দূরের কোন হেঁসেলে যেতে ।  কিন্তু তখন ঠিক দুক্ষুর বেলা ,  বিলের কথার চেয়ে সময় এবং উদরের ছুঁচোর কেত্তন থামানোই মুখ্য হয়ে গেছিল ।  রেস্তরাঁয় ঢোকার আগে কেবল জানতে চেয়েছিলাম সেখানে আমার প্রিয় সোনালী তরল জালতি ব্ল্যাজাণ্ট  ( গোল্ডেন ফেজ্যান্ট )  মিলবে কিনা ,  তার অফুরন্ত উৎসের নিশ্চয়তা পেয়েই অন্দর মহলে সেধোতেই মন ভাল হয়ে গেল ,  দারুণ নকশা ভেতরের ।  


দেয়ালে স্লোভাকিয়ার রবিনহুডের চাচাতো ভাইয়ের ছবি - 

খাবার আসা শুরু হল  ,  প্রথমেই সোনালী তরলের ঝঙ্কার এবং টঙ্কার ,  তার পরপরই পেয়েছিলাম এই দুর্দান্ত চিজ -  রসুনের স্যুপ ।  

পেয় বস্তুটির চেয়ে সেটা যে পাত্রে পরিবেশন করা হয়েছে তা অনেক অনেক বেশী আকর্ষণীয় -  পাত্রটা আসলে একটা রুটি !  গরম স্যুপ খেতে খেতে শেষ পর্যন্ত আপনি পুরা পাত্রটাও খেয়ে ফেলবেন ,  ঢাকনা সহ !  যেমনটি আমরা খেয়েছিলাম ।  বেশ উমদা ,  

এল সেদেশীয় নানা খাবার ,  ডেজার্ট ,  সবার শেষে প্রায় আধা মিটার লম্বা এক বিল ।  

ছয় খানা এক পাইন্টের বিয়ার ,  চার জনের মেইন ডিশ ,  ২ জনের রস্যুনের স্যুপ ,  ৪ জনের ডেজার্ট ,  এবং সেই সাথে কিছুমিছু টাইপ ছিল সব মিলিয়ের বিল এল -  -  -  -  -  -  -  -  মাত্র ২১ ইউরো !  !  !  মানে বাংলাদেশী টাকায় ২১০০ টাকা !  তাই নিয়েই মারিয়া বলল ,  আর বইল না ,  আগে তরল খুবই সস্তা ছিল ,  এখন  দাম মাত্রাতিরিক্ত বেড়ে গেছে !  মনে মনে বলি মনু ,  ফিনল্যান্ডে এই টাকায় এই খাবারের ১৫ % ও মিলবে না ,  তাও আবার শহরের প্রাণকেন্দ্রের এই জমজমাট রেস্তোরাঁতে !  আর ঢাকাতে ,  শায়েস্তা খাঁ -  তুমি কোথায় হে ? 
ভরপেটে আসে পাশে হেঁটে বেড়ানো হল ,  রাষ্ট্রপতির প্রাসাদ যেমন চোখে পড়ল ,  

তেমন নজরে আসল ভাঙাচোরা বেশ কিছু ঘরদোর । 

 অবাক হয়েছিলাম এক প্রায় ধ্বসে পড়া ভবনের জানলায় ভিনসেণ্ট ভ্যান গগের অনেকগুলো চিত্রকর্মের প্রতিকৃতি দেখে ।  

সবচেয়ে মনোরম লেগেছিল সেখানে সুনীল গির্জাটি ,  তবে বাহিরের দেয়াল যতখানি নীল ,  ভিতরে ততখানি মনোমুগ্ধকর নয় ।   


শহরের নতুন অংশ দেখার প্রতি খুব একটা উৎসাহ ছিল না আমাদের ,  সিলিভিয়ার আবার সেদিনই ফিরে যাবার তাড়া ছিল চেক দেশে ,  তাই এই সবুজ পার্কে নিজের মধ্যে আড্ডা দিয়েই খানিকটে সময় পার করে সিলভিকে বিদায় জানিয়ে আবার গালান্টার পথে ।  

 (  অনেক দিন ধরেই ভাবছি স্লোভাকিয়া ভ্রমণের অভিজ্ঞতা নিয়ে বড় লেখায় হাত দিব ,  সময় আর হয় না ,  এর মাঝে গত সপ্তাহে মারিয়ার সাথে ফোনে কথা বলার সময় সে জানাল তার মা আমার কথা জিজ্ঞাসা করেছেন ,  জানতে চেয়েছেন এখনও টো টো করছি নাকি বাংলাদেশে আছি ।  কোন ভিনদেশের একজন মা এই সামান্য অধমের কথা আদর ভরে মনে রেখেছেন ভেবেই বুকটা টনটন করে উঠল ,  তাই কাজের ফাকেই আজ লিখে ফেললাম তাদের নিয়ে ছোট্ট এই স্মৃতিচারণ =  = 

কত অজানারে জানাইলে তুমি
কত ঘরে দিলে ঠাই
দূরকে করলে নিকট বন্ধু
পরকে করলে ভাই ।  ।      ) 






যে ১১টি পাখির নামের সাথে বাংলাদেশ জড়িত





বহু গুণে গুণান্বিত বিশ্বখ্যাত সুইডিশ বিজ্ঞানী কার্ল লিনিয়ের   ( Carl Linnaeus )  আবিস্কার করলেন সমস্ত প্রাণীর নামকরণের এক বৈজ্ঞানিক পদ্ধতি ,  যাতে প্রাণীটির পরিবার ,  প্রজাতি ,  গণ সম্পর্কে নামের মাধ্যমেই প্রাণীজগতে এর অবস্থান বোঝা যায় ।  ১৭০৭ সালে জন্ম নেওয়া এই মানুষটি জীবনের একটি বড় সময় ব্যয় করেছিলেন সারা বিশ্ব থেকে তার কাছে পাঠানো জীবজগতের নমুনার নামকরণে ,  যাকে আমরা বৈজ্ঞানিক নামে বলে থাকি ,  যা হয়েছিল মূলত ল্যাটিন ভাষায় ।  সে গল্পের ব্যপ্তি এবং গুরুত্ব এতই বিশাল যে অন্যদিনের জন্য তোলা থাকল  ।  
সুইডিশ বিজ্ঞানীটি সারা বিশ্বে মাঠ পর্যায়ের কর্মীদের জানালেন নমুনা পাঠাবার সময় সাথে স্থানীয় নামটিও পাঠাবার জন্য ।  যখন বাংলা থেকে তার কাছে সাদা -  কালোয় মেশানো অপূর্ব সুন্দর একটি পাখি পৌঁছাল  (  যার ভোরের সূর্য উঠানো জাদুময় সুর মূর্ছনা শোনার সৌভাগ্য হল না তার )  যার স্থানীয় নাম দোয়েল ,  তার উচ্চারণে হল ডয়েল ,  আনমনে ভাবছিলেন ডয়েল ,  ডায়াল ,  সান - ডায়াল ,  হ্যাঁ ,  পাওয়া গেছে নাম !  সূর্যের নামে পাখিটির নাম হল  Copsychus saularis  ।  এমন সব চমৎকার ইতিহাস আছে প্রতিটি নামের সাথেই ।  
 সারা বিশ্বের প্রায় ৯০০০ প্রজাতির পাখির মধ্যে ১১টির বৈজ্ঞানিক নামের সাথে  bengalensis বা বাংলার  -  -  -  পাখি শব্দটি জড়িত আছে ।   জড়িয়ে আছে বাংলার নাম ,  চলুন আর শুনি তাদের গল্প ,  দেখি তাদের মন ভরানো সৌন্দর্য ,  পরবর্তীতে তাদের দেখবেন বুনো মুক্ত পরিবেশে - 
১ )   বাংলা শকুন ,  White - rumped Vulture ,   Gyps bengalensis

বর্ণনা -  বাংলা শকুন বিশাল ,  প্রশস্ত ডানা এবং কালচে দেহের অধিকারী পাখি  ( দৈর্ঘ্য ৯০ সেমি ,  ওজন ৪ . ৩ কেজি ,  ডানা ৫৫ সেমি ,  ঠোঁট ৭ . ৬ সেমি ,  পা ১১ . ৬ সেমি ,  লেজ ২২ . ৫ সেমি )  ।   প্রাপ্তবয়স্ক পাখির মলিন গলাবন্ধ সাদা এবং দেহ কালচে - বাদামী ,  কোমর স্পষ্ট সাদা ,  পালকহীন মাথা ও ঘাড় কালচে ধূসর ।  
মাথার ওপর দিয়ে ওড়ার সময় সাদা গলাবন্ধ ,  কালচে দেহ এবং ডানার নিচের দিকের সাদা পালক -  ঢাকনি ও ওড়ার - পালকের কালচে পাড়ের পার্থক্য দেখে চেনা যেতে পারে ।  চোখ হলদে - বাদামী কিংবা ফিকে বাদামী ,  কালচে হালকা খয়েরি অথবা সবুজ - হালকা খয়েরি ,  ঠোঁটের ঝিল্লি কালো ,  মাথা ও ঘাড়ের পালকহীন  চামড়া কালচে হালকা খয়েরি ,  এবং পা ও পায়ের পাতা কালো ।  ছেলে ও মেয়ের চেহারা অভিন্ন ।  অপ্রাপ্তবয়স্ক পাখির কালচে বাদামি দেহ ও ডানার উপরে সূক্ষ সাদা ডোরা রয়েছে ।  কোমর কালচে ও ডানার পালকের নিচের ঢাকনিতে সরু সাদা টান রয়েছে ।  
স্বভাব -  বাংলা শকুন বনের ধার ,  গ্রাম ,  ভাগাড় ও কসাইখানায় বিচরণ করে এবং এরা সবসময় দলবদ্ধ ভাবে থাকে ।  আহারের খোঁজে এরা আকাশে টহল দেয় অথবা উঁচু গাছ বা দালানে বসে থাকে ।  খাদ্যতালিকায় রয়েছে মৃত প্রাণী এবং পচা মাংস ।  খাবার দেখতে পেলে শো শো শব্দে দ্রুত নিচে নেমে আসে ,   এবং খাবার নিয়ে কাড়াকাড়ি করে ও কর্কশ গলার ঘড়ঘড় ,  হিসহিস কিংবা একটানা চিঁচিঁ চিৎকার করে ।  
সেপ্টেম্বর - মার্চ মাসে প্রজননকালে উঁচু গাছ বা দালানের ভগ্নাবশেষে ডালপালা দিয়ে মাচার মত বাসা বানায় এবং বছরের পর বছর একই বাসা ব্যবহার করে ।  এ বাসায় মেয়েপাখি একটি সাদা ডিম পাড়ে ,  ডিমের মাপ ৮ . ৬ x ৬ . ৪ ,  ডিম ফুটতে ৪৫ দিন লাগে ।  
বিস্তৃতি -  বাংলা শকুন বাংলাদেশের বিরল আবাসিক পাখি ,  সব বিভাগেই দেখা যায় ।  ভারত ,  পাকিস্তান ,  নেপাল ,  ভুটান ,  চীন ,  ইরান ,  আফগানিস্তান ও দক্ষিণ - পূর্ব এশিয়ার দেশসহ এশিয়ায় এদের বৈশ্বিক বিস্তৃতি রয়েছে ।  
 অবস্থা -  বাংলা শকুন বিশ্বের মহাবিপন্ন বলে পরিচিত ।  গবাদিপশুর চিকিৎসায় ডাইক্লোফেনিক ব্যবহারের ফলে বিগত শতকের সুলভ এই পাখির সংখ্যা ৯৮  %  হ্রাস পেয়েছে ।  বাংলাদেশে এ প্রজাতিটি এখনও বিপদগ্রস্ত পাখির তালিকাভুক্ত করা হয় নি ।  বাংলাদেশের বন্যপ্রাণী আইনে এ প্রজাতি সংরক্ষিত ।  
বিবিধ -  বাংলা শকুনের বৈজ্ঞানিক নামের অর্থ বাংলার শকুন !   (   Gyps  =  শকুন ,  bengalensis =  বাংলার ) 
ব্যবহৃত আলোকচিত্রটি ইনাম আল হকের তোলা ।  
২ )  বাংলা নীলকান্ত ,  Indian Roller  ,  Coracias bengalensis 

বর্ণনা -  বাংলা নীলকান্ত বাদামি বুক ও নীল ডানার পাখি  (  দৈর্ঘ্য ৩১ সেমি ,  ওজন ১৬৫ গ্রাম ,  ডানা ১৯ সেমি ,  ঠোঁট ৩ . ৫ সেমি ,  পা ২ . ৭ সেমি ,  লেজ ১৩ সেমি )  ।  বসে থাকা অবস্থায় এর পিঠ লালচে বাদামি ,  উড়ে গেলে ডানার নীল রঙ দেখা যায় ,  ডানায় পর্যায়ক্রমে ফিকে নীল ও কালচে নীল পালক রয়েছে ।  গলাবন্ধ ,  ঘাড়ের পিছনের ভাগ ,  গলা ও বুক লালচে - বাদামি ।  কাঁধ - ঢাকনি ও ডানার গোঁড়ার পালক বাদামি জলপাই - সবুজ ,  তলপেট ও অবসারণী ফিকে নীল এবং লেজ গাঢ় নীল ।  এর চোখ বাদামি ,  ঠোঁট বাদামি - কালো ,  পা এবং পায়ের সঙ্গে সংযুক্ত অঙ্গ হলদে - বাদামি ।  ছেলে ও মেয়েপাখির চেহারা অভিন্ন ।  অপ্রাপ্তবয়স্ক পাখি অনুজ্জ্বল ,  কাঁধ - ঢাকনি মেটে বাদামি এবং গলা ও বুকে ডোরা রয়েছে ।  ৩টি উপপ্রজাতির মধ্যে  C . b . bengalensis এবং সম্ভবত C . b . affinis বাংলাদেশে পাওয়া যায় ।  
স্বভাব -  বাংলা নীলকান্ত পাতাঝরা বন ,  বনের প্রান্তদেশ ,  তৃণভূমি ,  ক্ষুদ্র ঝোপ ,  খামার ও গ্রামাঞ্চলে বিচরণ করে ।  পাতাহীন ডাল ,  বেড়ার বাঁশ অথবা বৈদ্যুতিক তারে একাকী বসে থাকে ।  নীরবে বসে এরা ধীরে লেজ ওপর - নিচে দোলায় ও নিচের ভূমিতে শিকার খোঁজে ।  
আহার্যতালিকায় রয়েছে পোকামাকড় ,  টিকটিকি ,  ব্যাঙ ও সাপ ।  ঘাসে বা ঝোপে আগুন দেওয়া হলে পোকা ধরার জন্য এরা পাশে বসে অপেক্ষা করে ।  
এপ্রিল - মে মাসের প্রজনন ঋতুতে এরা উঁচু গলায় ও তীক্ষ সুরে ডাকে -  ক্রাক ,  ক্রাক ,  ছেলে ও মেয়ে সমবেত  ওড়ার মহড়া দেয় এবং গাছের কোটরে অথবা দালানকোঠার ফাঁকফোঁকরে ঘাস এবং খড়কুটো দিয়ে বাসা বেঁধে ডিম পাড়ে ।  ডিমের সংখ্যা ৩ - ৫টি ,  মাপ ৩ . ৮  x ২ . ৮ সেমি ।  ১৭ - ১৯ দিনে ডিম ফোটে ,  ২০ - ২৫ দিনে ছানার শরীরে ওড়ার পালক গজায় ,  
বিস্তৃতি -  বাংলা নীলকান্ত বাংলাদেশের দুর্লভ আবাসিক পাখি ,  সকল বিভাগের গ্রামাঞ্চলে বিচরণ করে ।  পারস্য উপসাগর থেকে পুরো ভারত উপমহাদেশ ও দক্ষিণ - পূর্ব এশিয়া থেকে সুদুর চীন ও মালয়েশিয়া পর্যন্ত এর বৈশ্বিক বিস্তৃতি রয়েছে ।  
অবস্থা -  বাংলা নীলকান্ত বিশ্বে ও বাংলাদেশে বিপদমুক্ত বলে বিবেচিত ।  বাংলাদেশ বন্যপ্রাণী আইনে এ প্রজাতি সংরক্ষিত ।  
বিবিধ -  বাংলা নীলকান্তের বৈজ্ঞানিক নামের অর্থ বাংলার তাউরা  (  গ্রীক ,  Korakias =  তাউরা ,  bengalensis = বাংলার ) 
ব্যবহৃত আলোকচিত্রটি ইনাম আল হকের তোলা ।  
৩ )  বাংলা কাঠঠোকরা , Lesser Goldenback ,   Dinopium benghalense

বর্ণনা -  বাংলা কাঠঠোকরা বাংলাদেশের অতি চেনা কাঠঠোকরা  (  দৈর্ঘ্য ২৯ সেমি ,  ওজন ১০০ গ্রাম ,  ডানা ১৪ . ২ সেমি ,  ঠোঁট ৩ . ৭ সেমি ,  পা ২ . ৫ সেমি ,  লেজ ৯ সেমি )  ।  প্রাপ্তবয়স্ক পাখির পিঠ সোনালী - হলুদ ,  দেহতলে কালো আইশের দাগ ,  ওড়ার পালক ও লেজ কালো ,  থুতনিতে কালো ডোরা ,  সাদা ঘাড়ের পাশে কালো দাগ ,  বুকে মোটা কালো আইশের দাগ ,  চোখে কালো ডোরা ,  ডানার গোঁড়ার  ও মধ্য - পালক ঢাকনিতে সাদা বা ফিকে ফুটকি এবং পিঠ ও ডানার অবশেষ সোনালি ।  সবুজ গোলকসহ এর ঠোঁট লালচে - বাদামি ,  পা ও পায়ের পাতা ধূসর সবুজ এবং ঠোঁট শিঙ - রঙ এবং কালোর মিশ্রণ ।  ছেলে ও মেয়েপাখির চেহারায় পার্থক্য তাদের চাঁদি এবং ঝুটির রঙে ,  ছেলেপাখির চাঁদি ও ঝুটি উজ্জল লাল এবং মেয়েপাখির সাদা বিন্দুসহ চাঁদির সামনের অংশ কালো ও পিছনের ঝুটি লাল ।  তরুণ পাখির অনুজ্জল দেহ ও চাঁদির সামনের ভাগের সাদা বিন্দু ছাড়া দেখতে মেয়েপাখির মত ।  ৪টি উপপ্রজাতির মধ্যে  D . b . bengalensis বাংলাদেশে আছে ।  

স্বভাব -  বাংলা কাঠঠোকরা বন ,  বাগান ও লোকালয়ে সর্বত্র বিচরণ করে ,  একাকী ,  জোড়ায় বা পারিবারিক দলে দেখা যায় ।  গাছের কাণ্ড ও ডালে হাতুড়ির মত আঘাত করে অথবা মাটিতে ঝরাপাতা উল্টে এরা খাবার সংগ্রহ করে ।   খাদ্যতালিকায় রয়েছে পিঁপড়া ,  শুঁয়োপোকা ,  বিছা ,  মাকড়শা ,  অন্যান্য পোকামাকড় এবং ফুল ও ফলের রস ।  
শক্ত পা ও অনমনীয় লেজে ভর দিয়ে ছোট ছোট লাফ মেরে এরা গাছের কাণ্ড বেয়ে উপরে ওঠে ,  ওড়ার সময় উচ্চ স্বরে ডাকে -  কিয়ি কিয়ি কিয়ি - কিয়ি - কিয়িকিয়িইরররর - র - র - র ।  ফেব্রুয়ারি -  জুলাই মাসে প্রজনন ঋতুতে গাছের কাণ্ডে গর্ত খুঁড়ে বাসা বেঁধে এরা ডিম পাড়ে ।  ডিমগুলো সাদা ,  সংখ্যায় ৩টি ,  মাপ ২ . ৮  x ২ . ০ সেমি ।  ছেলে ও মেয়েপাখির উভয়ই বাসার সব কাজ করে ।  বাসায় হামলা হলে ছানারা সাপের মত হিসহিস শব্দ করে ।  
বিস্তৃতি -  বাংলা কাঠঠোকরা বাংলাদেশের সুলভ আবাসিক পাখি ,  সব বিভাগের সব বনে ও লোকালয়ে রয়েছে ।  ভারত ,  পাকিস্তান ,  শ্রীলঙ্কাসহ দক্ষিণ এশিয়ায় এর বৈশ্বিক বিস্তৃতি রয়েছে ।  
অবস্থা -  বাংলা কাঠঠোকরা বিশ্বে ও বাংলাদেশে বিপদমুক্ত বলে বিবেচিত ।  বাংলাদেশ বন্যপ্রাণী আইনে এ প্রজাতি সংরক্ষিত ।  
বিবিধ -  বাংলা কাঠঠোকরার বৈজ্ঞানিক নামের অর্থ বাংলার বলীয়ান  (  গ্রিক deinos =  শক্তিমান ,  opos = চেহারা ,  bengalensis = বাংলার )  ।  পাখিটি বাংলাদেশে শুধু কাঠঠোকরা নামে পরিচিত ।  
ব্যবহৃত আলোকচিত্র ২টি ইনাম আল হকের তোলা ।  
 ৪  )  বাংলা কুবো ,  Lesser Coucal ,  Centropus bengalensis

বর্ণনা -  বাংলা কুবো পর্যায়ক্রমে পালকসজ্জিত লম্বা লেজওয়ালা কাকের মত পাখি  (  দৈর্ঘ্য ৩৩ সেমি ,  ওজন ১২০ গ্রাম ,  ডানা ১৫ সেমি ,  ঠোঁট ২ . ৭ সেমি ,  পা ৩ . ৭ সেমি ,  লেজ ১৮ সেমি )  ।  প্রজনন ঋতুতে পিঠ তামাটে ও দেহতল কালো হয় ।  অনুজ্জল তামাটে কাঁধ - ঢাকনি ও ডানা ছাড়া পুরো দেহই চকচকে কালো ।  প্রাথমিক ও তৃতীয় সারির পালকের আগা বাদামি এবং লেজ কালো ।  প্রজননকাল ছাড়া পাখির কালচে বাদামি মাথা ও কাঁধ - ঢাকনিতে পীতাভ শরের ডোরা এবং কোমরে কালচে বাদামি ও লালচে ডোরা রয়েছে ।  দেহতল পীতাভ এবং গলা ও বুকে ফিকে ডোরা আছে ,  সব ঋতুতেই চোখ গাঢ় লাল ,  ঠোঁট কালো এবং পা ,  পায়ের পাতা ও নখর স্লেট - কালো ।  ছেলে ও মেয়েপাখির চেহারায় কোন পার্থক্য নেই ।  অপ্রাপ্তবয়স্ক পাখির ডানা ,  মাথার চাঁদি ,  কাঁধ - ঢাকনি ও পিঠে কালচে বাদামি ডোরা থাকে ।  ৫ টি উপপ্রজাতির মধ্যে  C . b . bengalensis বাংলাদেশে পাওয়া যায় । 
স্বভাব -  বাংলা কুবো উঁচু ঘাসের জমি ,  নল বন ,  ঘন গুল্ম ,  ঝোপ ও চা বাগানে বিচরণ করে ।  সচরাচর একা বা জোড়ায় থাকে ।  মাটিতে চুপিসারে হেঁটে এবং হঠাৎ শিকারকে ঠোঁট ও পা দিয়ে চেপে ধরে শিকার করে ।  খাবার তালিকায় ফড়িং ও অন্যান্য বড় পোকা রয়েছে ।  ওড়ার চেয়ে দৌড়াতে পছন্দ করে ।  ভোরে ও গোধূলিতে বেশ কর্ম তৎপর থাকে ।  দুটি অনুক্রমিক স্বরে ডাকে -  কুপ - কুপ - কুপ কুরুক - কুবুক - কুরুক ।  মার্চ - অক্টোবর মাসে প্রজননকালে পূর্বরাগে ছেলে পাখি লেজ খাড়া করে ও বাকায় ।  ভূমির কাছাকাছি ঘন ঝোপে পল্লব ,  পত্র ফলক ও ঘাসের ডগা দিয়ে পার্শ্ব প্রবেশ পথসহ ডিম্বাকার বাসা বানায় ।  ডিমগুলো সাদা ,  সংখ্যায় ২ - ৪টি ,  মাপ ২ . ৮ x ২ . ৩ সেমি ।  

বিস্তৃতি -  বাংলা কুবো বাংলাদেশের সুলভ আবাসিক পাখি ,  চট্টগ্রাম ,  ঢাকা ,  খুলনা ও সিলেট বিভাগের ঝোপঝাড়ে ও চা বাগানে পাওয়া যায় ।  দক্ষিণ - পূর্ব এশিয়া ,  চীনের দক্ষিনাঞ্চল ও ফিলিপাইনে এর বৈশ্বিক বিস্তৃতি রয়েছে ,  পাকিস্তান ও মালদ্বীপ ব্যতীত সমগ্র দক্ষিণ এশিয়ায় পাওয়া যায় ।  
অবস্থা -  বাংলা কুবো বিশ্বে ও বাংলাদেশে বিপদমুক্ত বলে পরিচিত ।  বাংলাদেশ বন্যপ্রাণী সংরক্ষণ আইনে এ প্রজাতিকে সংরক্ষিত ঘোষণা করা হয় নি । 
বিবিধ -  বাংলা কুবোর বৈজ্ঞানিক নামের অর্থ বাংলার গজাল - পা  (  গ্রিক - kentron =  গজালের মত নখর ,  pous =  পা , bengalensis =  বাংলার )  
ব্যবহৃত আলোকচিত্র ২টি ইনাম আল হকের তোলা ।  
৫ )  বাংলা ডাহর ,  Bengal Florican ,  Houbaropsis bengalensis

বর্ণনা -  বাংলা ডাহর বাংলাদেশে থেকে হারিয়ে যাওয়া বড় আকারের ভূচর পাখি ,   (  দৈর্ঘ্য ৬৬ সেমি ,  ওজন ২ কেজি ,  ডানা ৩৫ . ৫ সেমি ,  ঠোঁট -  ৩ . ৭ সেমি ,  পা ১৭ . ৫ সেমি )  ।  ছেলে ও মেয়ে পাখির চেহারায় পার্থক্য আছে ,  ছেলের মাথা ও ঘাড় মখমল কালো এবং সাদা ডানার আগা কালো ,  পিঠের বাকী অংশ কালো ও মেটে থেকে দারুচিনি পীতাভে মিশ্রিত ,  বুকে এক গুচ্ছ লম্বা পালক ,  দেহের নিচের দিকে মখমল বাদামি ।  মেয়েপাখি ছেলে পাখি থেকে আকারে কিছুটা বড় ।  পীতাভ ভ্রু - রেখা সমেত মাথার চাঁদি ঘন বাদামি ও পিঠে স্পষ্ট বাদামি রঙে কালো তীর - ফলকের দাগ ,  ঘাড়ের পাশে ঘন বাদামি সরু ডোরা ও দেহের নিচের দিক পীতাভ - সাদা ,  ডানার পালক ঢাকনি পীতাভ - সাদা ও ওড়ার পালকে বাদামি ডোরা ।  ছেলে ও মেয়ে পাখি উভয়েরই চোখ হলুদ ,  ঠোঁট ঘন বাদামি এবং পা ও পায়ের পাতা হলুদ ।  ২টি উপপ্রজাতির মধ্যে  H . b . bengalensis এককালে বাংলাদেশে ছিল ।  
স্বভাব -  বাংলা ডাহর বাদাবন ,  বন সংলগ্ন ঝোপের প্রান্তর ও বৃহৎ তৃণভূমিতে বিচরণ করে ,  ৪ - ৮টি পাখির ছোট দলে দেখা যায় ।  ঘাসে ও শস্যক্ষেতে ধীরে হেঁটে এবং ঠুকরে খাবার খায় ,  খাদ্যতালিকায় রয়েছে পোকামাকড় ,  টিকটিকি ,  ছোট সাপ ,  রসালো ফল ,  বীজ এবং ঘাসের ও শস্যের কচি ডগা । 
ভোর ও গোধূলিতে এরা বেশী কর্মচঞ্চল থাকে এবং দলের সদস্যদের সাথে যোগাযোগের জন্য ধাতব স্বরে ডাকে -  চিক - চিক - চিক ।  মার্চ -  জুন মাসে প্রজনন কালে ছেলেরা লাফ দিয়ে উঁচু ঘাসের উপর ডানা ছড়িয়ে নিজেদের প্রদর্শন করে এবং তৃণভূমির মাটি সামান্য খুঁড়ে ঘাস বিছিয়ে বাসা বানিয়ে ডিম পাড়ে ।  ডিমগুলো  জলপাই - সবুজ ,  বেগুনি ফুসকুড়ি ও ফিকে বেগুনি - ধূসর দাগ আছে ,  সংখ্যায় ২টি ,  ৬ . ৪ x ৪ . ৬ সেমি ।  ৩০ দিনে ডিম ফোটে ।  
বিস্তৃতি -  বাংলা ডাহর বাংলাদেশের প্রাক্তন আবাসিক পাখি ,  ঢাকা বিভাগের তৃণভূমিতে পাওয়া যেত ,  পাখিটি এখন আর নেই ।  বর্তমানে নেপাল ,  উত্তর - পূর্ব ভারত ,  কম্বোডিয়া ও ভিয়েতনাম পর্যন্ত এর বৈশ্বিক বিস্তৃতি রয়েছে ।  
অবস্থা -  বাংলা ডাহর বিশ্বে বিপন্ন ও বাংলাদেশে অপ্রতুল তথ্য শ্রেণীতে রয়েছে ।  বাংলাদেশ বন্যপ্রাণী আইনে এ প্রজাতি সংরক্ষিত । 
বিবিধ -  বাংলা ডাহরের বৈজ্ঞানিক নামের অর্থ বাংলার ডাহর  (  আরবি hubura =  ডাহর ,  opsis =  চেহারা ,  bengalensis =  বাংলার )  ।  
ব্যবহৃত চিত্রকর্ম নেট হতে সংগৃহীত । 
৬ )  বাংলা রাঙাচ্যাগা ,  Greater Painted Snipe ,  Rostratula bengalensis

বর্ণনা -  বাংলা রাঙাচ্যাগা ছেলেমেয়ের প্রচলিত ভূমিকা উল্টে নেয়া অনন্য জলচর পাখি ,   (  দৈর্ঘ্য ২৫  সেমি ,  ওজন ১২৫ গ্রাম ,  ডানা ১২ . ৫ সেমি ,  ঠোঁট ৪ . ৪ সেমি ,  পা ৪ . ৩ সেমি ,  লেজ ৪ সেমি )  ।  ছেলের চেয়ে মেয়ে পাখি বেশী রঙ্গিন ।  অথচ পাখি জগতে এর উল্টোটিই হয় সবসময় ,  দেখুন পুরুষ পাখির ছবি - 

এবং তার সঙ্গিনীর ছবি - 

প্রজননকালে মেয়েপাখির পিঠের দিক কালচে ধাতব জলপাই - সবুজ অথবা ব্রোঞ্জ সবুজ ,  দেহের নিচের দিক সাদা ,  সাদাটে চোখের বলয় ,  চোখের পেছনে সাদা দাগ ,  মাথার চাঁদির ডোরা হালকা পীত বর্ণের ।  গাল ,  গলা ,  ঘাড়র পাশে ও বুক  তামাটে কিংবা মেরুন ,  বুকের নিচের ফিতা কালো এবং দেহতলের শেষাংশ সাদা এবং ওড়ার সময় কালচে পিঠে স্পষ্ট সাদা V চিহ্নিত দাগ দেখা যায় ।  প্রাপ্তবয়স্ক ছেলেপাখির বর্ণবিন্যাস একই ধরনের কিন্তু অনুজ্জল এবং ডানার পালক - ঢাকনিতে এক জোড়া বড় সোনালি - পীতাভ তিলা আছে ।  ছেলে ও মেয়ে পাখি উভয়ের চোখ বাদামি ,  লম্বা কমলা - বাদামি ঠোঁট নিচের দিকে সামান্য বাঁকানো ,  পা জলপাই - সবুজ ।  অপ্রাপ্তবয়স্ক পাখির ডানার পালক - ঢাকনি ধূসর ও পিঠের মোটা তিলা ফিকে পীতাভ ।  ২টি উপপ্রজাতির মধ্যে  R . b . bengalensis বাংলাদেশে পাওয়া যায় ।  
স্বভাব -  বাংলা রাঙাচ্যাগা জলাভূমি ,  স্যাঁতস্যাঁতে তৃণভূমি ও প্লাবিত ধানক্ষেতে বিচরণ করে ,  সচরাচর এক ,  জোড়ায় কিংবা বিচ্ছিন্ন ঝাঁকে থাকে ।  অগভীর পানিতে হেঁটে ও মাটিতে ঠোঁট ঢুকিয়ে খাবার খায় ,  খাদ্যতালিকায় রয়েছে পোকা ,  শামুক ,  চিংড়ি জাতীয় প্রাণী ,  কেঁচো ,  বীজ ও শস্যদানা ।  
ভোর ও গোধূলিতে এরা বেশী কর্মচঞ্চল হয় ,  ওড়ার সময় ফাঁপা গলায় পুনঃ পুনঃ ডাকে  –  পৌ — পৌ ।  জুলাই -  সেপ্টেম্বর মাসে প্রজননকালে মেয়েপাখি গোধূলিতে গান গাওয়া শুরু করে এবং পূর্ণিমাতে পুরো রাত গম্ভীর গলায় পুনঃ পুনঃ গায় উওক — উওক ।   (  পাখি জগতে সাধারণত ছেলেরাই গান গায় ,  এটি বিরল ব্যতিক্রম ) 
ঘাসের গোঁড়ায় ঘাস বিছিয়ে বাসা বানিয়ে এরা ডিম পাড়ে ।  ডিমগুলো হলদে ,  সংখ্যায় ২ - ৫ টি ,  মাপ ৩ . ৬ x ২ . ৫ সেমি ।  ছেলেপাখি একাই ডিমে তা দেওয়া ও ছানাপালার কাজ করে ,  ১৫ - ২১ দিনে ডিম ফোটে ।  মেয়েপাখি অন্য ছেলের সাথে মিলিত হইয়ে অন্য বাসায় আবার ডিম পাড়ে ।  
বিস্তৃতি -  বাংলা রাঙাচ্যাগা বাংলাদেশের বিরল আবাসিক পাখি ।  চট্টগ্রাম ,  খুলনা ,  রাজশাহী ও সিলেট বিভাগের জলাভূমিতে পাওয়া যায় ।  আফ্রিকা ,  অস্ট্রেলিয়া ও ভারত উপমহাদেশসহ এশিয়ায় এদের বৈশ্বিক বিস্তৃতি ,  তবে ভুটান ও মালদ্বীপে নেই ।  
অবস্থা -  বাংলা রাঙাচ্যাগা বিশ্বে ও বাংলাদেশে বিপদমুক্ত বলে বিবেচিত ।  বাংলাদেশে বন্যপ্রাণী আইনে এ প্রজাতি সংরক্ষিত ।  
বিবিধ -  বাংলা রাঙাচ্যাগার বৈজ্ঞানিক নামের অর্থ বাংলার বড়ঠুঁটো  (  ল্যাতিন rostratus = বড় ঠোঁটের ,  bengalensis =  বাংলার ) 
ব্যবহৃত আলোকচিত্র ২টি ইনাম আল হকের তোলা ।  
৭ )  বাংলা টিকিপানচিল ,  Lesser Crested Tern ,   Sterna bengalensis

বর্ণনা -  বাংলা টিকিপানচিল কালো ঝুটি ও ধূসর ডানার সামুদ্রিক পাখি  (  দৈর্ঘ্য ৪৩ সেমি ,  ডানা ২৮ . ৫ সেমি ,  ঠোঁট ৫ . ৩ সেমি ,  পা ২ . ৮ সেমি ,  লেজ ১৩ . ৫ সেমি )  ।  প্রজনন ঋতুতে প্রাপ্তবয়স্ক পাখির পিঠের দিক ফিকে ধূসর ,  দেহের নিচের দিক একদম সাদা ,  কপাল ,  মাথার চাঁদি ও ঝুটি কালো ,  কোমর ডানা উপরি - ঢাকনি ও লেজের মাঝখানের পালক ধূসর এবং ডানার ওড়ার প্রথম পালক কালচে ,  ঠোঁট কমলা থেকে কমলা - হলুদ ও চোখ বাদামি ,  পা ও পায়ের পাতা কালো এবং পায়ের তলা হলদে থাকে ।  প্রজননকাল ছাড়া এর কপাল সাদা ও ঠোঁট ফিকে হলদে - কমলা হয় ।  ছেলে ও মেয়েপাখির চেহারা অভিন্ন ।  অপ্রাপ্তবয়স্ক পাখির পিঠের দিক কিছুটা বাদামি - ধূসর ,  দেহের নিচের দিক সাদাটে ,  ডানার প্রান্ত - পালক কালচে ,  ডানায় কালচে ডোরা ,  কাঁধ - ঢাকনি ,  ডানা - ঢাকনি ও গোড়ার পালকে তিলা রয়েছে ।  ৩ টি উপপ্রজাতির মধ্যে  S . b . bengalensis বাংলাদেশে রয়েছে ।  
স্বভাব -  বাংলা টিকিপানচিল সাগর তীর ,  পোতাশ্রয় ,  জোয়ারীয় খাঁড়ি ও লবণ চাষের জমিতে বিচরণ করে , দলবদ্ধ পাখি ও সচরাচর বিচ্ছিন্ন দলে থাকে ,  প্রায়ই বাতাসি পানচিলের সাথে দেখা যায় ।  জলের সামান্য উপরে উড়ে ছোঁ মেরে এদের খাদ্য সংগ্রহ করতে দেখা যায় ,  খাদ্যতালিকায় প্রধানত রয়েছে মাছ ও চিংড়ি ।  দৃঢ় ভাবে ডানা নেড়ে উড়ে চলে এবং মাছারাঙ্গার মতই শূন্যে মুহূর্তের জন্য স্থির ভেসে থাকতে পারে ,  প্রায়ই গভীর সাগরে উড়ে যায় ,  জলে ঝাপ দেবার আগে সচরাচর ডাকে -  ক্রীক -  ক্রীক এবং ভয় পেলে উচ্চ শব্দে কিচমিচ করে ডাকে । 

মালদ্বীপ ও পারস্য উপসাগরের চরে মে - জুন মাসে প্রজননকালে ছেলেপাখি মেয়েকে মাছ এনে উপহার দেয় এবং মাটিতে বাসা বানিয়ে ডিম পাড়ে ।  ডিম সংখ্যায় ১ - ২ টি ।  
বিস্তৃতি -  বাংলা টিকিপানচিল বাংলাদেশের দুর্লভ আবাসিক পাখি ।  চট্টগ্রাম বিভাগের উপকূলে পাওয়া যায় ।  আফ্রিকা ,  মধ্যপ্রাচ্য ,  অস্ট্রেলিয়া ও ভারত উপমহাদেশসহ দক্ষিণ ও দক্ষিণ - পূর্ব এশিয়ার এরা বিস্তৃত তবে নেপাল ও ভুটানে পাওয়া যায় না ।  
অবস্থা -  বাংলা টিকিপানচিল বিশ্বে বিপদমুক্ত এবং বাংলাদেশে অপ্রতুল - তথ্য শ্রেণীতে রয়েছে ।  বাংলাদেশের বন্য প্রাণী আইনে এ প্রজাতি সংরক্ষিত । 
বিবিধ -  বাংলা টিকিপানচিলের বৈজ্ঞানিক নামের অর্থ কমলা রঙের পানচিল  (  পুরনো ইংরেজি  starn =  কমলা ,  bengalensis =  বাংলার ) 
ব্যবহৃত আলোকচিত্র ২টি ইনাম আল হকের তোলা ।  
 ৮  )  বাংলা বাবুই  , Black - breasted Weaver ,  Ploceus benghalensis

বর্ণনা  -  বাংলা বাবুই কালো বুক ও মোটা ঠোঁটের ছোট বুননবিদ পাখি  (  দৈর্ঘ্য ১১ সেমি ,  ওজন ২০ গ্রাম ,  ডানা ৭ সেমি ,  ঠোঁট ১ . ৬ সেমি ,  পা ২ সেমি ,  লেজ ৪ সেমি )  ।  প্রাপ্তবয়স্ক মেয়ে ও ছেলে পাখির চেহারা ভিন্ন ।  প্রজননকালে ছেলেপাখির মাথার চাঁদি হলুদ ,  কালচে লম্বালম্বি দাগসহ পিঠের শেষাংশ কালচে বাদামি ,  কান - ঢাকনি ও গলা সামান্য বাদামি কিংবা সাদা ,  বুক বরাবর প্রশস্ত কালো ফিতা এবং পেট সাদাটে হয় ।  প্রজননকাল ছাড়া ছেলে ও মেয়েপাখির পেট পীতাভ ,  দেহের উপরিভাগের পিছনের অংশ লম্বালম্বি গালকা হলুদ দাগসহ কালচে বাদামি ,  ভ্রু - রেখা হলুদ ,  ঘাড়ের পিছনে কালচে রেখা ও ছোট্ট হলুদ পট্টি রয়েছে ,  কান - ঢাকনি বাদামি ,  হলুদ গলা ও উপ - গুম্ফ এলাকা কালচে ,  এবং বুকের কালচে - বাদামি ফিতা অসম্পূর্ণ থাকতে পারে ।   ছেলে ও মেয়ে উভয়ের চোখ হালকা বাদামি ,  ঠোঁট ফিকে খয়েরি এবং পা ও পায়ের পাতা হলদে মেটে ।  অপ্রাপ্তবয়স্ক পাখি চেহারা মেয়েপাখির মত তবে বুক অপেক্ষাকৃত ফিকে ।  
স্বভাব -  বাংলা বাবুই নল ,  মৌসুমে প্লাবিত উঁচু ঘাস ও আবাদি জমিতে বিচরণ করে ,  এরা দলবদ্ধ পাখি এবং সচরাচর ঝাকে থাকে ।  তৃণভূমি ,  শস্য - ক্ষেত ও প্রান্তরে এরা খাবার খোঁজে ,  খাদ্যতালিকায় রয়েছে বীজ ও পোকামাকড় । 
সচরাচর এরা মৃদু স্বরে পুনঃপুনঃ ডাকে চিট চিট এবং গলা ছেড়ে কোমল কণ্ঠে গায়  –  সি  সি সিসিক সিসিক সিক সিক ।  ছেলেপাখি গান গায় ,  মাথা নত করে এবং এর হলুদ ঠোঁট এবং চাঁদি দেখায় ।  জুন সেপ্টেম্বর মাসে প্রজনন মৌসুমে পানির ধারে উঁচু ঘাস কিংবা নলে পাতা ও ঘাসের সূক্ষ লম্বা ফালি দিয়ে ঝোলানো বাসা বুনিয়ে এরা ২ - ৪টি ডিম পাড়ে ।  
বিস্তৃতি -  বাংলা বাবুই বাংলাদেশের দুর্লভ আবাসিক পাখি ,  ঢাকা ও সিলেট বিভাগের হাওর এবং বড় পাড়ে পাওয়া যায় ।  বিশ শতকের মাঝামাঝি কাল পর্যন্ত খুলনা বিভাগে ছিল এমন তথ্য রয়েছে ।  ভারত ,  পাকিস্তান ও নেপালসহ দক্ষিণ এশিয়ায় এর বৈশ্বিক বিস্তৃতি রয়েছে ।  
অবস্থা  -  বাংলা বাবুই বিশ্বে বিপদমুক্ত এবং বাংলাদেশে অপ্রতুল - তথ্য শ্রেণীতে রয়েছে ।  বাংলাদেশের বন্যপ্রাণী আইনে এ প্রজাতি সংরক্ষিত ।  
বিবিধ -  বাংলা বাবুইএর বৈজ্ঞানিক নামের অর্থ বাংলার বাবুই  ( গ্রিক plokeus = বাবুই ,  benghalensis = বাংলার ) 
ব্যবহৃত আলোকচিত্র নেট হতে সংগৃহীত । 
৯ )  বাংলা ঘাসপাখি ,  Rufous - rumped Grassbird  ,  Graminicola bengalensis

বর্ণনা -  বাংলা ঘাসপাখি একটি ডোরাযুক্ত লালচে - বাদামি পোকা - শিকারি পাখি  (  দৈর্ঘ্য ১৬ সেমি ,  ডানা ৬ সেমি ,  ঠোঁট ১ . ৪ সেমি ,  পা ২ . ৪ সেমি ,  লেজ ১৪ . ৭ সেমি )  ।  প্রাপ্তবয়স্ক পাখির লালচে - বাদামি পিঠে মোটা কালো লম্বা দাগ থাকে ,  তবে কোমর ও ডানায় রয়েছে লালচে রঙের দাগ ।  এর ঘাড়ের পিছনের লম্বা সাদা দাগ কিংবা পীত বর্ণের ,  ভ্রু - রেখা সাদা ,  দেহতলের অধিকাংশ সাদা কিন্তু বগল ও বুকের পাশ লালচে - পীত বর্ণের ,  ঘোর কালচে - বাদামি প্রশস্ত লেজের আগা সাদা ,  এর অনেকাংশ নিচে থেকে দেখা যায় ,  চোখ লালচে - বাদামি ,  পা ও পায়ের পাতা মেটে - বাদামি এবং ঠোঁট বাদামি ।  ৩ টি উপপ্রজাতির মধ্যে  G . b . bengalensis বাংলাদেশে পাওয়া যায় । 
স্বভাব -  বাংলা ঘাসপাখি সাধারণত পানির ধারের নল ও উঁচু ঘাসে বিচরণ করে ,  খুব নিভৃতচারী ও দিবাচর পাখি ।  প্রজনন মৌসুম ছাড়া সচরাচর ঘন ঘাসে লুকিয়ে থাকে ।  ভুম ,  নলের ঝোপ ও ঘাসে খাবার খোঁজে ।  
খাদ্যতালিকায় রয়েছে পোকামাকড় ।  বিরক্ত হলে অনিচ্ছায় ঘাসের আড়াল ছেড়ে সামান্য উড়ে ঘাসে লুকিয়ে থাকে ।  প্রজনন মৌসুম ছাড়া ডাকে -  এর -  উয়িট - উয়িট - উয়িট ।  জুলাই - আগস্ট মাসে প্রজননকালে ছেলেপাখি নলের চূড়া থেকে শ্রুতিকটু গান গায় এবং নলের উপর দিয়ে ওড়ার সময় একটু করে গান ধরে ।  
গভীর জলে দণ্ডায়মান ঘন ঘাসে নলখাগড়া এবং উদ্ভিদের আঁশের উপর সূক্ষ ঘাসের শিকড় বিছিয়ে গভীর বাটির মত বাসা বানিয়ে এরা ডিম পাড়ে ।  ডিমগুলো সাদা ,  সংখ্যায়  ৪টি ,  মাপ  ১ . ৭ x ১ . ৪ সেমি ।  
বিস্তৃতি -  বাংলা ঘাসপাখি বাংলাদেশের বিরল আবাসিক পাখি ,  প্রধানত সিলেট বিভাগের হাওরের চারপাশের নলে পাওয়া যায় এবং উনিশ শতকে ঢাকা বিভাগে ছিল এমন তথ্য আছে ।  ভারত ,  নেপাল ,  দক্ষিণ - পূর্ব চীন ,  মিয়ানমার ও ভিয়েতনামসহ দক্ষিণ ,  পূর্ব এবং দক্ষিণ - পূর্ব এশিয়ায় এর বৈশ্বিক বিস্তৃতি রয়েছে ।  
অবস্থা -  বাংলা ঘাসপাখি বিশ্বের প্রায় বিপদগ্রস্ত এবং বাংলাদেশে অপ্রতুল - তথ্য শ্রেণীতে রয়েছে ।  বাংলাদেশের বন্যপ্রাণী আইনে এ প্রজাতি সংরক্ষিত ।  
বিবিধ -  বাংলা ঘাসপাখির বৈজ্ঞানিক নামের অর্থ বাংলার ঘাসপাখি (  ল্যাতিন graminis  = ঘাস ,  bengalensis =  বাংলার ) 
ব্যবহৃত আলোকচিত্র নেট হতে সংগৃহীত । 
১০ )   বাংলা হুতোমপ্যাঁচা ,  Indian Eagle - Owl ,  Bubo bengalensis


অতিকায় এই পেঁচাটিকে গত কয়েক দশকে বাংলাদেশে দেখা যায় নি ,  এমনকি কোন দিন বাংলাদেশে ছিল কিনা তা নিয়েও প্রশ্ন উঠেছে ,  তবে কাছাকাছি অঞ্চলে হিসেবে ভারতের আসামে বাংলা পেঁচাকে দেখা গেছে ।  যদি কোনদিন বাংলাদেশে তার আগমনের প্রমাণ পাওয়া যায় তাহলে তাকে নিয়েও অন্যদের মত তথ্যময় ফিচার আসবে আশা রাখি ।   ব্যবহৃত আলোকচিত্র নেট হতে সংগৃহীত ।  
 ১১ )  Red - cheeked Cordonbleu ,    Uraeginthus bengalus

এই রূপবান ক্ষুদে পাখিটির নাম বাংলার নামে রাখা হলেও বিস্ময়কর ব্যাপার হচ্ছে পাখিটি আফ্রিকান সাহারা অঞ্চলের !  কোন ভাবে বিজ্ঞানীদের ভ্রান্ত ধারণা হয়েছিল যে পাখিটি বাংলার !  ব্যবহৃত চিত্রকর্মটি নেট থেকে সংগৃহীত ।  
 ( পোস্টটিতে ব্যবহৃত পাখি বিষয়ক সমস্ত তথ্য বাংলাদেশ এশিয়াটিক সোসাইটি কতৃক প্রকাশিত বাংলাদেশ উদ্ভিদ ও প্রাণী জ্ঞানকোষের পাখি খণ্ড থেকে নেওয়া হয়েছে ।  ইনাম আল হকের সম্পাদনায় সেখানে তথ্য উপযোজনে সংশ্লিষ্ট সবার প্রতি কৃতজ্ঞতা । 
পোস্টটি প্রথাবিরুদ্ধ ,  রসময় ,  ছন্নছাড়া প্রিয় ইতিহাসবিদ ,  সহব্লগার সত্যপীরের জন্য ,  কদিন আগেই তার কাছ থেকে অযাচিত ভাবে কয়েক হাজার বইয়ের পিডিএফ পেয়েছি ডাকযোগে ,  এই ঋণ শোধ করি কিভাবে !  !   ) 






