বিদেশে আমরা বাংলাদেশীরা



                        কোন এক এশিয়ান টুর্নামেন্টে বাংলাদেশ জাতীয় দল জাপানে এসেছিল ফুটবল খেলতে ।  জাপানের জাতীয় দলের সাথে যেদিন খেলা ছিল তার আগের দিন জাপানী পত্রিকায় বাংলাদেশ জাতীয় দলের উপর প্রতিবেদন ছাপা হয়েছিল ।  লেখা হল বাংলাদেশী খেলোয়াড়েরা দীর্ঘাঙি  ( কাউসার হামিদেরা তখন খেলতেন )  এবং বেশ কৌশলী ।  প্রতিদন্ধীতার আশা করা হল ।  খেলার দিন অনেক প্রবাসী বাংলাদেশী খেলা দেখতে মাঠে গেলেন ,  অনেকে আবার জাপানী বউ সহ ।  ব্যস্ততার কারনে মাঠে যাওয়া হয়নি আমার ।  পরের দিন বন্ধুদের কাছে জানতে পারলাম সবমিলিয়ে আটটি গোল হজম করতে হয়েছিল সেদিন বাংলাদেশকে ।  বিব্রতকর অবস্থায় পড়তে হয়েছিল ঐসব বাংলাদেশীদের যারা জাপানী বউ সহ খেলা দেখতে মাঠে গিয়েছিলেন ,  লজ্জায় হাফটাইমের পর পর গ্যালারী থেকে পালিয়েছিলেন ওনার বউ সহ ।  ঐদিন রাত্রে আবার ট্যাক্সি ক্যাব করে কর্মক্ষেত্র থেকে বাসায় ফিরছি ।  পরিচিত ট্যাক্সি চালক খেলার প্রসংগ তুলে হাসতে হাসতে বলল ,  তোমাদর গোল রক্ষককে দেখে মনে হচ্ছিল বল ধরাতে ভদ্রলোকের তেমন কোন আগ্রহ নেই ।  মান বাচাতে বললাম এটা জাতীয় দল হলেও পেশাদার খেলোয়াড়রা খেলতে আসেননি ।  এসেছেন অপেশাদার খেলোয়াড়রা ।  কৈশোরে আমি মোহামেডানের সমর্থক ছিলাম ।  মোহামেডানে হারলে দিনটাই আমার মাটি হত ।  দেশে ফেরার পর আমি আর মোহামেডান আবাহনীর খেলা আর দেখিনা ।  বিদেশে খেলতে আসা বাংলাদেশী খেলোয়াড়েরা বিদেশে খেলার চাইতে মার্কেটিংগের প্রতি বেশী মনোযোগী হন ,  এ ধরনের অভিযোগের পর ,  দল নিয়ে এত উন্মাদনার আর সুযোগ থাকেনা ।  বিভিন্ন রাজনৈতিক দলগুলো নিয়েও দেশে আমাদের মাঝে যে বিভিন্ন ধরনের উন্মাদনা পরিলক্ষিত হয় ,  দেশের বাইরে  আমাদের দেশের যে দীন এবং হীন চেহারা ,  তা দেখার সুযোগ ঘটলে তার অনেকটাই প্রশমিত হত বলে আমার মনে হয় । 

