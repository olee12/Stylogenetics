দুই মিনিটের গল্প  ( চড় ) 



                        রমিজ সাহেব বাসে চড়তে দাড়িয়ে ছিলেন লাইনে ।  মধ্যবয়স্ক এই লোকটি দেখলে মনে হয় সব সময় রেগে আছেন ।  হঠাৎ করেই কিছু দুর থেকে কিশোর বয়সী একটি দৌড়ে এল লাইনটির কাছে । রমিজ সাহেবের সামনে এসে দাড়িয়েই চড় বসিয়ে দিল রমিজ সাহেবের মুখে ।  তারপর দৌড়ে পালাল ।  অবাক করা এই ঘটনায় রমিজ সাহেব কিংকর্তব্যবিমূঢ় হয়ে পড়লেন ।  সম্বিৎ ফিরে পেলে লাইন থেকে বেরিয় হাটা ধরলেন বাসার দিকে ।  বাসায় যখন ফিরলেন মাথা তার ফাকা হয়ে গেছে । কলিং বেল টিপলে তাকে আবার অবাক করে দিয়ে তার একমাত্র ছেলেটি দরজা খুলল ।  এসময় স্কুলে থাকার কথা ।  নিজের রুমটিতে ঢুকে আরো অবাক হলেন ।  তার পিসিতে কেউ হাত দেওয়ার সাহস পায়না ।  পিসিটা অন করা ,  ছেলেটি তার গেম খেলছিল ।  তার বৌ তাকে যমের মত ভয় পায় ।  সবসময় ভদ্রমহিলা নিজেকে সংসারের কাজে ব্যস্ত রাখেন স্বামীকে তুষ্ট রাখার জন্য ।  বৌকে আবিস্কার করলেন টিভির সামনে ।  বসে বসে কি একটা হিন্দি সিরিয়াল দেখছে ।  রমিজ সাহেবের বুঝতে আর বাকী রইল না তাকে সবাই ভয় পেলেও তার প্রতি কারো সামান্যতম শ্রদ্ধাবোধ নেই । অফিসেও অধীনস্তরা তার ভয়ে সবসময় তটস্থ থাকে ।  সামান্য গাফিলতিও তার সহ্য হয় না ।  অনেককে তিনি অপমান করতে বাকী রাখেননি । আজকের এই চড়ের ঘটনাটি তার চিন্তাভাবনায় বড় রকমের পরিবর্তন নিয়ে আসল ।  অসময়ে বাসায় ফিরে তিনি আবিস্কার করলেন ভয়ভীতি দেখিয়ে মানুষের শ্রদ্ধাবোধ কিংবা কাজ কোনটাই আদায় করা যায় না ।  সেদিন আর অফিসে গেলেন না । পরদিন অফিসে যখন গেলেন তখন তার আচার আচরনে আমুল পরিবর্তন ঘটেছে ।  সারাক্ষন চুপচাপ থাকেন ।  কারো সাথে আর খারাপ ব্যবহার করেন না । সবাই বেশ অবাক হল ।  কিছুটা অস্বস্তিবোধও করল সবাই ।  যাকে যেটা মানায় ভাল । এর দুদিন আগের ঘটনা । সাকিব নামের একটি ছেলে কয়মাস আগে অফিসে যোগ দিয়েছে । যোগ দেয়ার পর থেকেই ছেলেটি রমিজ সাহেবের কাছে নাকাল হতে থাকল ।  উপায় থাকলে হয়ত ছেলেটি চাকরিই ছেড়ে দিত । ঐদিন রমিজ সাহেব সামান্য একটা ভুলের জন্য সাকিবকে চুড়ান্ত রকমের অপমান  করে বসলেন ।  প্রতিশোধের চিন্তা পেয়ে বসল ছেলেটির মনে ।  একই এলাকায় থাকলেও রমিজ সাহেবকে এড়াতে একটু আগেই বাসে চড়ে সে ।  আশেপাশেরই একটি কিশোর বয়সী ছেলেকে খুজে বের করল সে ।  প্রথমে কোনভাবেই ছেলেটিকে রাজী করানো গেল না ।  কিন্তু আস্ত এক হাজার টাকার লোভ আর সামলাতে পারল না ছেলেটি ।  একটু দুরেই দাড়িয়েই দেখল সাকিব ,  কিভাবে ছেলেটি রমিজ সাহেবকে গালে চড় বসিয়ে দিল ।  তারপর তার কাছে এসে হাজার টাকার নোটটি নিয়ে পালাল । ছেলেটিকে এই এলাকায় আর কখনো চোখে পড়েনি সাকিবের । কাজটিতে তার সায় ছিলনা ।  কিন্তু রমিজ সাহেব সহ্যের সীমা ছাড়িয়ে গিয়েছিলেন ।  তাই তাকেও সীমালংঘন করতে হল । 

