অস্ট্রেলিয়ায় ঝটিকা সফর 



১ . 
যখন বয়স কম ছিল তখন দেশ - বিদেশ ঘুরে বেড়ানোর একটা শখ ছিল ,  এখন আর সেই শখ নেই ।  পৃথিবীর নানা বিচিত্র দেশ থেকে নিজের সাদামাটা দেশটাকেই বেশি ভালো লাগে ।  তবে আমি কখনও বিষুব রেখা পার হইনি ।  তাই দক্ষিণ গোলার্ধের রাতের আকাশের নক্ষত্ররাজি দেখতে কেমন লাগে সেটা নিয়ে একটা সূক্ষ্ম কৌতূহল ছিল । 
আকাশের নক্ষত্রদের সঙ্গে আমার পরিচয় হয়েছিল একাত্তরে ।  বিনিদ্র রাতে যখন আকাশের দিকে তাকিয়ে থাকতাম তখন মনে হত সেগুলো বুঝি গভীর মমতা নিয়ে পৃথিবীর দিকে তাকিয়ে আছে ।  দক্ষিণ গোলার্ধে গিয়ে আকাশের দিকে তাকালে আরও নূতন নক্ষত্রের সঙ্গে পরিচয় হবে; তাছাড়া রাতের আকাশের সবচেয়ে উজ্জল নক্ষত্রটি দক্ষিণ গোলার্ধে একটা ভিন্ন সৌন্দর্য নিয়ে দেখা দেয় ,  সেটা দেখারও আগ্রহ ছিল । 
তাই যখন অস্ট্রেলিয়ার বাংলা সাহিত্য সংসদ আমাকে মেলবোর্নে আমন্ত্রণ জানিয়েছিল ,  আমি যেতে রাজি হয়ে গিয়েছিলাম ।  আমি ভীতু ধরনের মানুষ ,  একা ভ্রমণ করতে সাহস পাই না ।  তাই যখন আমার স্ত্রী সঙ্গে যেতে রাজি হল তখন শেষ পর্যন্ত প্লেনে চড়ে বসলাম । 

মেলবোর্ন পৌঁছানোর পর একটি অত্যন্ত অভিজাত ধরনের বিশেষ ট্রেনিং পাওয়া কুকুর আমাদের সবকিছু শুঁকে যখন অনুমতি দিল যে আমরা অস্ট্রেলিয়ায় পা দিতে পারি তখন আমরা বের হয়ে এলাম ।  আমাদের অভ্যর্থনা জানানোর জন্যে মেলবোর্নের বাংলা সাহিত্য সংসদের প্রায় সব সদস্য এয়ারপোর্টে চলে এসেছেন ।  তারা আমার সঙ্গে এমনভাবে কথা বলতে লাগলেন যেন আমি খুব বড় একজন সাহিত্যিক এবং আমার সন্দেহ হতে শুরু করল যে আমি ভুল জায়গায় চলে এসেছি কি না ! 
বাংলা সাহিত্য সংসদ বাংলাদেশ এবং পশ্চিম বাংলার বাঙালিদের একটা সংগঠন ।  বিদেশের মাটিতে যারা থাকেন দেশের জন্যে তাদের ভিন্ন এক ধরনের মায়া থাকে ।  যারা কখনও দেশ ছেড়ে যাননি তারা আসলে কখনও দেশের জন্যে এই বিচিত্র মায়াটি অনুভব করতে পারবেন না । 
দেশের প্রতি এই মমত্ববোধ থেকে বাংলা সাহিত্য সংসদ মেলবোর্ন শহরে নানা কিছুর আয়োজন করে থাকে; তার একটি হচ্ছে বাংলাদেশ এবং পশ্চিম বাংলা থেকে সাহিত্যিকদের নিয়ে আসা ।  তাদের আয়োজনে সুনীল - শীর্ষেন্দু – সমরেশ মজুমদারের মতো সাহিত্যিকেরা এসেছেন এবং সেই একই আয়োজনে আমিও চলে এসেছি ।  নিজের সাহস দেখে আমি নিজেই অবাক হয়ে গেলাম ! 
দেশে আমাকে নানা অনুষ্ঠানে যেতে হয় ,  শিক্ষকতা করি ,  তাই কথা বলাই আমার কাজ ।  সেজন্যে বক্তৃতা দিতেও আমার কোনো সমস্যা নেই ।  কিন্তু তাই বলে সাহিত্যিক হিসেবে শত শত মানুষের সামনে জ্ঞানগর্ভ বক্তব্য নয় ।  কিন্তু সেটা কাকে বোঝাব ! 
সাহিত্য - সভাটি শেষ পর্যন্ত ভালোয় ভালোয় শেষ হয়েছিল ।  শিক্ষক হওয়ার কিছু বিশেষ সুবিধে আছে ।  সারা পৃথিবীতেই আমার ছাত্রছাত্রী ।  এখানেও তারা অনেকে আছে ,  সবাই দলবেঁধে চলে এল ।  বক্তব্যের শেষে একটা প্রশ্নোত্তর পর্ব ছিল ,  আয়োজকেরা সেটা নিয়ে একটু দুর্ভাবনায় ছিলেন । 
এটি নূতন শুরু হয়েছে ।  রাজাকার টাইপের মানুষেরা দেশে সুবিধে করতে পারে না বিদেশে সভা - সমিতিতে এসে নাকি যা কিছু করে ফেলতে পারে ।  আমি আয়োজকদের অভয় দিলাম রাজাকার টাইপের মানুষদের কেমন করে সামলাতে হয় সেটি নিয়ে ।  কবি রবীন্দ্রনাথ কবিতা পর্যন্ত লিখে গেছেন ,   “ যখনি দাড়াঁবে তুমি সম্মুখে তাহার তখনি সে / পথ কুকুরের মত সংকোচে সত্রাসে যাবি মিশে ।  ” 
কিন্তু সে রকম কিছুই হল না ।  সাহিত্য থেকে দর্শক - শ্রোতার বেশি আগ্রহ ছিল শিক্ষা নিয়ে ,  দেশ নিয়ে ,  দেশের ভবিষ্যৎ নিয়ে ।  এগুলো আমারও প্রিয় বিষয় ,  দেশ নিয়ে সবসময় স্বপ্ন দেখি ।  সেই স্বপ্নের কথা দশজনকে বলতে আমার কখনও সমস্যা হয় না ।   ( তবে স্বীকার করতে দ্বিধা নেই যে যখন একজন দর্শক আমার কাছে জানতে চাইল আমি কেন গোঁফ রাখি ,  আমি পুরোপুরি হকচকিয়ে গিয়েছিলাম ।  আমি কিছু বলার আগেই আমার স্ত্রী যখন হলভরা মানুষকে এই প্রশ্নের উত্তর দিয়ে দিল তখন আমার মুখ দেখানোর উপায় নেই !  ) 
বাংলা সাহিত্য সংসদের আনুষ্ঠানিক সাহিত্য - সভাটি ছিল মাত্র কয়েক ঘণ্টার ।  কিন্তু আমরা সংসদের সদস্যদের সঙ্গে ঘরোয়া পরিবেশে নিরবচ্ছিন্নভাবে সময় কাটিয়েছি ।  প্রতি রাতেই কারও বাসায় সবাই একত্র হয়েছে এবং আমরা বাঙালিরা যে কাজগুলো খুব ভালো পারি –  খাওয়া এবং চুটিয়ে আড্ডা দেওয়া –  অত্যন্ত দক্ষতার সঙ্গে সেগুলো করা হয়েছে । 
যে মানুষগুলোকে আগে কখনও দেখিনি তাদের থেকে বিদায় নেবার সময় সবার চোখে পানি –  এ রকম বিচিত্র ঘটনা বাঙালি ছাড়া অন্য কোনো মানুষের জীবনে ঘটেছে কি না আমার জানা নেই ।  মাঝে মাঝেই মনে হয় ,  ভাগ্যিস বাঙালি হয়ে জন্মেছিলাম ,  তা না হলে কত কিছু যে অজানা থেকে যেত ! 
২ . 
মেলবোর্ন শহর পৃথিবীর সবচেয়ে বাসযোগ্য শহর ।  আমি সেখানে গিয়েছি ঢাকা শহর থেকে ।  যারা বাসযোগ্য শহরের সার্টিফিকেট দেন তারা ঢাকা শহরকে পৃথিবীর সবচেয়ে বাসের অযোগ্য শহরের সার্টিফিকেট দিয়েছেন । 
 ( আসলে ঢাকা শহর দুই নম্বর ।  এক নম্বর বাসের অযোগ্য শহর হচ্ছে সিরিয়ার রাজধানী দামেস্কাস ।  সেখানে বিষাক্ত গ্যাস দিয়ে মানুষ মারা হয় ,  যুদ্ধে ক্ষতবিক্ষত একটি শহর ।  এ রকম একটা শহরের সঙ্গে প্রতিযোগিতা করা সোজা কথা নয় ।  আমার ধারণা ,  যারা বাসের অযোগ্যতার সার্টিফিকেট দেন তারা মে মাসের ৫ তারিখে ঢাকা শহরে হেফাজতে ইসলামের তাণ্ডব দেখার সুযোগ পেলে প্রথম পুরষ্কারটা নির্ঘাত দামেস্কাসকে না দিয়ে ঢাকা শহরকে দিয়ে দিতেন ।  ) 
যে কয়দিন মেলবোর্নে ছিলাম তখন বোঝার চেষ্টা করেছি এই শহরটি কেন সবচেয়ে বাসযোগ্য শহরের পুরস্কার পেয়েছে ।  বাসযোগ্য শহর হতে হলে মানুষকে বাস করতে হবে ।  কিন্তু মজার ব্যাপার হচ্ছে মেলবোর্নে পথেঘাটে মানুষই চোখে পড়েনি !  পুরো দেশেই মানুষ মাত্র দুই কোটি  ( এবং এটি শুধু দেশ নয় ,  মহাদেশও বটে )  ।  তাই চারদিক ফাঁকা ।  শহরে উচু বিল্ডিং নেই ।  ছোট ছোট খেলনার মতো বাসা ।  বাসাগুলো ক্যালেন্ডারের ছবির মতোন ।  বাসযোগ্য শহরের সার্টিফিকেট ঠিক কী কী কারণে পেয়েছে জানা নেই ,  তবে বৈচিত্র্যে এই শহরটি অভিনব । 
দক্ষিণ গোলার্ধ বলে এখানে সবকিছু উল্টো ।  আমাদের দেশে গ্রীষ্ম শেষ হয়ে শীত আসছে ।  সেখানে শীত শেষ হয়ে গ্রীষ্ম আসছে ।  তবে মনে হল গ্রীষ্ম আসার কোনো তাড়াহুড়া নেই ।  এখনও প্রচুর শীত ।  রাতে লেপমুড়ি দিয়ে হিটার জ্বালিয়ে ঘুমাতে হয় ।  মেলবোর্ন শহরে একই দিনে কখনও প্রচণ্ড গরম ।  কখনও কনকনে শীত ,  কখনও বৃষ্টি ,  আবার কখনও উথালপাথাল হাওয়া ।  ঘর থেকে বের হওয়ার সময় মানুষজন নাকি চারটি ভিন্ন ভিন্ন আবহাওয়ার জন্যে প্রস্তুত হয়ে বের হয় । 
পৃথিবীর সবচেয়ে বাসের অযোগ্য  ( প্রায় )  শহর থেকে সবচেয়ে বাসযোগ্য শহরে পা দেওয়া নিঃসন্দেহে একটা চকমপ্রদ অভিজ্ঞতা ।  তবে বলে রাখি ঢাকা ফিরে আসার পর যখন প্লেন থেকে নেমেছি আগুনের তাপের মতো দুঃসহ গরমের একটা ঝাপটা অনুভব করেছি ।  হরতালের মাঝে বাসায় ফিরে এসেছি ।  এসে দেখি বাসায় পানি নেই ।  এর মাঝে হঠাৎ করে ইলেকট্রিসিটি চলে গেল ।  অন্ধকার মশাদের সে কী আনন্দ !  আমাদের ঘিরে তাদের মহোৎসব !  কিন্তু মজার ব্যাপার হল ,  আমার এতটুকু বিরক্তি অনুভব হল না ।  বরং মনে হল ,  আহা ,  ঢাকার মতো এ রকম ভালোবাসার শহর কয়টি আছে পৃথিবীতে ? 
৩ . 
আমেরিকা গেলে মানুষ যে রকম নায়েগ্রা ফলস না দেখে ফিরে আসে না ,  ঠিক সে রকম অস্ট্রেলিয়া গেলে মানুষ ক্যাঙ্গারু না দেখে ফিরে আসে না ।  যখন অস্ট্রেলিয়া ছিলাম তখন আমাদের ক্যাঙ্গারু দেখার শখ পূরণ করিয়ে দিয়েছিল জিন বিজ্ঞানী আবেদ চৌধুরী ।   ( আবেদ চৌধুরী আর তার স্ত্রী টিউলিপ আমাদের দীর্ঘদিনের পারিবারিক বন্ধু ।  আমরা আমেরিকাতে একই ইউনিভার্সিটিতে পিএইচ - ডি - এর জন্যে কাজ করেছিলাম ।  অস্ট্রেলিয়া এসে তার সঙ্গে দেখা না করে ফিরে যাওয়া যে কোনা হিসেবেই অপরাধ !  ) 
ক্যানবেরা এয়ারপোর্ট থেকে বাসায় যেতে যেতে দেখলাম পথের দুই পাশে কাঙ্গারু ।  রাতের অন্ধকারে গাড়ির ধাক্কা খেয়ে মারা পড়েছে ।  জীবিত না হোক ,  তবুও তো ক্যাঙ্গারু –  আমি এতেই সন্তুষ্ট ছিলাম ।  কিন্তু আবেদ চৌধুরী আমাদের জীবিত ক্যাঙ্গারু না দেখিয়ে ছাড়বে না । 
তাই পরদিন কয়েক ঘণ্টা ড্রাইভ করে আমাদের নিয়ে এক জায়গায় হাজির হল ।  সেখানে পথের দুই পাশে অসংখ্য ক্যাঙ্গারু ।  আমাদের দেশের এমপিরা যখন তাদের এলাকায় যান তখন স্কুলের হেডমাস্টাররা যেভাবে ছাত্রছাত্রীদের ধরে এনে রাস্তার দুইপাশে রোদের মাঝে দাঁড় করিয়ে রাখেন ,  ক্যাঙ্গারুরা ঠিক সেভাবে দাঁড়িয়ে ছিল ।  আমরা যে রকম বিস্ময় নিয়ে তাদের দিকে তাকিয়েছিলাম ,  মনে হল তারাও সেই একই রকম বিস্ময় নিয়ে আমাদের দিকে তাকিয়ে আছে ! 
ক্যাঙ্গারুর চলাফেরা খুব মজার ।  তাদের মতো লেজে ভর দিয়ে জোড়া পায়ে লাগিয়ে আর কোনো প্রাণি ছুটতে পারে না ।  তার থেকেও মজার হচ্ছে ক্যাঙ্গারু মায়ের পেটের থলেতে ক্যাঙ্গারুর বাচ্চার বসে থাকা ।  বাচ্চাগুলোকে দেখে মনে হয় পৃথিবীতে বুঝি এর থেকে আরামের কোনো জায়গা নেই । 
ক্যানবেরা অস্ট্রেলিয়ার রাজধানী ।  সবগুলো দেশের অ্যাম্বেসি কিংবা হাইকমিশন এখানে ।  এগুলোর পাশে দিয়ে যাবার সময় হঠাৎ চোখে পড়ল রাস্তার পাশে অপূর্ব একটি বিল্ডিং ।  চাঁদ - তারা আঁকা লাল পতাকা দেখে বুঝতে পারলাম এটা তুরস্কের হাইকমিশন ।  টিউলিপ আমাদের বলল ,  এই জমিটুকু বাংলাদেশকে দেওয়া হয়েছিল এবং শেখ হাসিনা এখানে বাংলাদেশ হাইকমিশন তৈরি করার জন্যে ভিত্তিপ্রস্তরও বসিয়ে গিয়েছিলেন । 
পরের বার বিএনপি সরকার ক্ষমতায় এসে আওয়ামী লীগের আমলে বসানো ভিত্তিপ্রস্তরে যেন বিল্ডিং তোলার অপমান সহ্য করতে না হয় সে জন্যে জমিটুকু হাতছাড়া হতে দিয়েছে । 
তথ্যটি বিচিত্র হলেও অবিশ্বাস্য নয় ।  দেশের তথ্য পাচার হয়ে বাইরে যেন চলে না যেতে পারে সেজন্যে এই সরকার একবার বিনি পয়সায় সাবমেরিন ক্যাবলে যুক্ত হওয়ার সুযোগটি হাতছাড়া করে পুরো দেশের মানুষকে ইন্টারনেট থেকে বঞ্চিত করেছিল । 
ক্যানবেরার অসংখ্য অ্যাম্বেসি এবং হাইকমিশনের মাঝে সবচেয়ে চমকপ্রদ অ্যাম্বেসিটি একটা তাঁবুর মাঝে ।  তাদের পুরানো পার্লামেন্ট ভবনের সামনে সেই দেশের আদিবাসীরা তাদের নিজেদের অধিকার আদায় করার জন্যে বিশাল একটা পতাকা উড়িয়ে তাঁবুর মাঝে নিজেদের অ্যাম্বেসি বসিয়ে রেখেছে ।  সরকার তাদের ঘাটায়নি ,  বছরের পর বছর সেভাইে রয়ে গেছে । 
আমি তাদেরকে দেখে আমার নিজের দেশের আদিবাসীর কথা স্মরণ করে একটা দীর্ঘশ্বাস ফেললাম ।  সেনাবাহিনী কেন জাতিসংঘের লোভনীয় চাকুরী নিরবচ্ছিন্নভাবে উপভোগ করতে পারে সেজন্যে এই দেশের আওয়ামী লীগ সরকার ঘোষণা দিয়ে রেখেছে এই দেশে আদিবাসী বলে কিছু নেই ।  এর চাইতে মমত্বহীন কিছু হতে পারে বলে আমার জানা নেই । 
অস্ট্রেলিয়ার আদিবাসীরাও মমত্বহীনতার স্বাদ অনেকদিন থেকে পেয়ে এসেছে ।  সাদা চামড়ার মানুষেরা প্রথম যখন এই দেশ দখল করেছে তখন তারা ফুর্তি করার জন্যে মানুষ যেভাবে পাখি শিকারে যায় তারা সেভাবে আদিবাসী শিকারে যেত ।  কেউ কোনো আদিবাসীর মাথা কেটে আনতে পারলে তাকে পুরষ্কার দেওয়া হত ।  মাত্র কিছুদিন আগেও আদিবাসী মায়ের বুক খালি করে আদিবাসী সন্তানদের সরিয়ে নেওয়া হয়েছিল । 
অতীতের এই নিষ্ঠুরতার জন্যে অস্ট্রেলিয়ার জনগণ আনুষ্ঠানিকভাবে পার্লামেন্টে আদিবাসীদের কাছ থেকে ক্ষমা চেয়েছে ।  কিন্তু এতদিনে যা হবার তা হয়ে গেছে ।  অস্ট্রেলিয়ার এই বিশাল ভূখণ্ডে সত্যিকার আদিবাসীদের কোনো চিহ্ন বলতে গেলে নেই ।  সারা পৃথিবীতে এ রকম নিষ্ঠুরতার উদাহরণ এত বেশি যে মনে হয় এটাই বুঝি নিয়ম ।  সবকিছু কেড়ে নিয়ে কোনো এক সময়ে ক্ষমা চেয়ে নিজেদের পিঠে নিজেরাই নৈতিকতার একটা সিল মেরে দেওয়া । 
আমাদের অনেক ছাত্রছাত্রী অস্ট্রেলিয়া থাকে ।  আমরা মেলবোর্ন এসেছি শুনে অনেকেই দেখা করতে এসেছে ।  এক সময়ে তারা কমবয়সী ছাত্র কিংবা ছাত্রী ছিল ।  এখন তারা বড় হয়েছে ,  প্রতিষ্ঠিত হয়েছে ,  স্বামী আছে ,  স্ত্রী আছে ,  ফুটফুটে ছেলেমেয়ে আছে দেখে বড় ভালো লাগে ।  শুধুমাত্র আমাদের সঙ্গে দেখা করার জন্যে কেউ শত শত কিলোমিটার দূর থেকে ড্রাইভ করে এসেছে ,  কেউ কেউ প্লেনে উড়ে এসেছে । 
তাদের নিয়ে হাজারো রকমের স্মৃতিচারণ করতে করতে রাত পার হয়ে যাবার অবস্থা !  বিশ্ববিদ্যালয় জীবনের ঘটনাগুলোর অনেক কিছুই ছিল মোটামুটি ভয়ংকর ।  এখন হঠাৎ করে সেগুলোকেই মনে হয় মজার ।  শুনে সবাই হেসে গড়াগড়ি খায় সে রকম অবস্থা । 
আমরা যখন গিয়েছি তখন সবেমাত্র ইলেকশন শেষ হয়েছে ।  সেই দেশে সবাইকে ভোট দিতে হয় ।  ভোট না দিলে সত্তর ডলার জরিমানা ।  একজন বলল ,  ইলেকশনের খবর পেয়ে তার মা খুব ব্যস্ত হয়ে দেশ থেকে তাকে ফোন করে বলেছেন ,  বাবা ইলেকশনের দিন খবরদার ঘর থেকে বের হবি না ,  কখন কোথায় কী বিপদ হয় ! 
শুনে আমরা সবাই হেসেছি ।  কিন্তু তার মাঝেও বুকের মাঝে কোথায় যেন একটা ব্যথার ঝোলা অনুভব করেছি ।  আমাদের দেশেও ইলেকশন আসছে ,  কিন্তু সেটা নিয়ে আমাদের সবার মাঝে কী ভয়ানক একটা অনিশ্চয়তা ,  কী হয় সেটা ভেবে কী একটা অসহায় আতংক ! 
খুব অল্প সময়ের জন্যে অস্ট্রেলিয়া গিয়েছিলাম ।  তাই আমরা আমাদের ছাত্রছাত্রীদের খুব বেশি সময় দিতে পারিনি ।  কিন্তু তার মাঝেই তারা সবাইকে নিয়ে দলবেঁধে সমুদ্রোপকূলে বনেজঙ্গলে বেড়াতে নিয়ে চলে গেল ।  যত ধরনের বেড়ানো আছে তার মাঝে সবচেয়ে মজার বেড়ানো হচ্ছে যখন নিজেদের কিছু করতে হয় না ,  অন্যেরা সবকিছু করে দেয় ।  যারা সবকিছু করে দেয় তারা যদি ছাত্রছাত্রী হয় তাহলে তো কথাই নেই । 
 ( মজার ব্যাপার হচ্ছে দেশে ফিরে আসার পর দেখি আমরা কখন কোথায় কী করেছি তার সবকিছু সবাই জানে ।  ফেসবুকের কল্যাণে কিছু ঘটার আগেই সেই ঘটনার কথা সারা পৃথিবীতে ছড়িয়ে পড়ে ।  এ রকম একটা কিছু যে হতে পারে আমরা কি অল্প কিছুদিন আগেও সেটা জানতাম ?  ভবিষ্যতে আরও কিছু কী ঘটতে পারে যেটা এখন আমরা কল্পনাও করতে পারছি না !  ) 
৪ . 
যারা এই লেখাটি পড়ছে তারা নিশ্চয়ই আবিষ্কার করে ফেলেছে আসলে এখানে অস্ট্রেলিয়ার কোনো কথা নেই ,  এখানে সব কথা অস্ট্রেলিয়ায় বসবাসকারী বাঙালিদের কথা !  আসলে কেউ যদি কয়েকদিনের জন্যে কোনো দেশে যায় তাহলে সেই দেশকে সত্যিকার অর্থে অনুভব করার কোনো সুযোগ থাকে না ।  একটা দেশকে অনুভব করতে হলে সেই দেশে দীর্ঘদিন থাকতে হয় ।  তখন সেই দেশের বাহ্যিক চকচকে দৃশ্যের পেছনে গ্লানিগুলো চোখে পড়ে ,  ব্যর্থতাগুলো দেখা যায় । 
যারা সেই দেশে থাকেন তাদের কাছে একটা তথ্য পেয়েছি যেটা আমাকে অবাক করেছে ।  স্কুলের লেখাপড়া নিয়ে অভিভাবকদের মাঝে এক ধরনের হতাশা ।  হতাশার মূল কারণ সেখানে যথেষ্ট ভালো শিক্ষক নেই ।  শিক্ষকের বিশেষ অভাব বিজ্ঞান ,  গণিত এসব বিষয়ে ।  সমস্যার সমাধান হবে সে রকম আশাও নেই ।  বিশ্ববিদ্যালয়ে বিজ্ঞান বিষয়ে ছাত্রছাত্রী নেই ,  প্রায় বিশ্ববিদ্যালয়েই এই বিষয়গুলোই তুলে দেওয়া হচ্ছে ! 
শুনে মনে হয় হুবহু আমাদের দেশের কাহিনি ।  এত সম্পদ নিয়েও অস্ট্রেলিয়ার মতো দেশ হিমশিম খাচ্ছে ,  তাহলে আমরা কেন অভিযোগ করছি ?  শিক্ষার পিছনে জিডিপির মাত্র ২ . ২ শতাংশ খরচ করে আমরা তো খুব খারাপ করিনি !  আরেকটু বেশি হলে না যেন কী হত ! 
অস্ট্রেলিয়ার জনসংখ্যা দুই কোটি আর আমাদের দেশে স্কুলেই পড়ে তিন কোটি বাচ্চা - কাচ্চা ।  সরকার যদি লেখাপড়ার গুরুত্বটা বুঝে সেনাবাহিনীর বাজেট না বাড়িয়ে শিক্ষার বাজেট বাড়াত ,  তাহলে এই দেশে কী বিপ্লব ঘটে যেতে পারত কেউ কি কখনও কল্পনা করে দেখেছে ? 
৫ . 
শুরুতে বলেছিলাম বিষুব রেখা অতিক্রম করার একটা উদ্দেশ্য ছিল আকাশের দিকে তাকিয়ে পৃথিবীর উজ্জলতম নক্ষত্রটি দেখা ।  সেটা দেখে এসেছি –  কী চমৎকার সেই নক্ষত্র ।  মনে হচ্ছে গভীর মমতা নিয়ে সেটি আমাদের দিকে তাকিয়ে আছে । 
২৫ . ০৯ . ১৩
