প্রিয় এবং অপ্রিয় বর্ণনা

    বাংলাদেশের রাজনীতির ক্ষেত্রে ৭ নভেম্বরের তাৎপর্য স্মরণযোগ্য ।  বাংলাদেশ রাজনীতির একটি বৈশিষ্ট্যপূর্ণ ধারা সুনির্দিষ্ট হয়েছে তার জন্মলগ্ন থেকেই ।  এর স্বতন্ত্র প্রকৃতি রয়েছে ।  রয়েছে এর নিজস্ব সুর - ছন্দ ।  এর নিজস্ব বাণী ।  নিজস্ব ব্যঞ্জনা ।  এ ধারণার বিপরীতে গেলে তা দুর্যোগকবলিত হতে বাধ্য ।  ৭ নভেম্বরের সিপাহি - জনতার সরব উচ্চারণ তারই প্রতিফলন ।  এ সুর আত্মপ্রত্যয়ের ।  এ বাণী জাতীয়তাবাদের ।  এ ব্যঞ্জনা আত্মনির্ভরশীলতার ।  
 তিনজন বিশিষ্ট মুক্তিযোদ্ধাকে কেন্দ্র করেই রচিত হয়েছে ৭ নভেম্বরের অধ্যায় ।  ঢাকা ব্রিগেডের সহায়তায় ব্রিগেডিয়ার খালেদ মোশাররফ ১৯৭৫ সালের ৩ নভেম্বর এক সামরিক অভ্যুত্থানের নেতৃত্ব দেন ।  তাঁর ঘনিষ্ঠ সহযোগী ছিলেন কর্নেল শাফায়াত জামিল ।  সশস্ত্র বাহিনী বঙ্গভবন ছাড়া প্রতিটি গুরুত্বপূর্ণ স্থানে অবস্থান গ্রহণ করে ।  মেজর জেনারেল জিয়াউর রহমানকে চিফ অব আর্মি স্টাফের পদ থেকে পদচ্যুত এবং বন্দি করা হয় ।  খালেদ নিজেকে মেজর জেনারেল পদে উন্নীত করে সামরিক বাহিনীরপ্রধান হিসেবে দায়িত্ব গ্রহণ করেন ।  খন্দকার মোশতাক আহমদ পদত্যাগ করলে তিনি বাংলাদেশের প্রধান বিচারপতি এ এস এম সায়েমকে রাষ্ট্রপতি পদে নিয়োগ দান করেন ।  মন্ত্রিপরিষদ বাতিল করেন ।  জাতীয় সংসদ ভেঙে দেন ।  বাংলাদেশে সর্বপ্রথম সামরিক শাসন জারি করেন তিনি ।  মেজর হাফিজের মাধ্যমে ১৫ আগস্টে অভ্যুত্থানকারী মেজরদের সঙ্গে এক ধরনের বোঝাপড়া করেন ।  স্থির হয় ,  তখনো বঙ্গভবনে অবস্থানকারী ১৫ আগস্টে অভ্যুত্থানকারী মেজররা ৪ নভেম্বর নিরাপদে দেশত্যাগ করবেন ।  অস্ত্রশস্ত্র তখন ক্যান্টনমেন্টে ফেরত আসবে ।  ৪ নভেম্বর মেজররা দেশত্যাগ করলেন বটে ,  কিন্তু ঢাকার কেন্দ্রীয় কারাগারে বন্দি চার জাতীয় নেতাকে নির্মমভাবে হত্যার পর ।  খালেদ মোশাররফ অভ্যুত্থানের মাধ্যমে সারা দেশে নিয়ন্ত্রণ প্রতিষ্ঠার উদ্যোগ গ্রহণ করেন । 
 তাঁর এ অভ্যুত্থান কিন্তু ছিল অত্যন্ত স্বল্পকাল স্থায়ী ।  মাত্র চার দিনের মাথায় ৭ নভেম্বরে অনুষ্ঠিত সিপাহি - জনতার বিপ্লবে খালেদ মোশাররফের সব পরিকল্পনার অবসান ঘটে ।  সিপাহি - জনতার বিপ্লবের গভীরতায় তিনি হন হকচকিত ।  ঢাকা ত্যাগ করার সময় শেরেবাংলা নগরের উপকণ্ঠে বিপ্লবী সৈনিকদের দ্বারা তিনি হন নিহত ।  পরবর্তী পর্যায়ে মেজর জেনারেল জিয়াউর রহমান ক্ষমতাসীন হলেন ।  খালেদ মোশাররফ একজন কৃতী মুক্তিযোদ্ধা ।  ২ নম্বর সেক্টরে তাঁরই নেতৃত্বে মুক্তিযুদ্ধ পরিচালিত হয় ।  তাঁর নামের আদ্যাক্ষর ধারণ করেই কে ফোর্স  ( K - Force )  সংগঠিত ।  তাঁর মতো একজন মুক্তিযোদ্ধা সামরিক অভ্যুত্থান ঘটাতে কেন গেলেন ?  অভ্যুত্থানে তাঁর লক্ষ্য কী ছিল ?  তিনি কী পেতে চেয়েছিলেন ? 
 ওই সব প্রশ্নের উত্তর একেকজন বিশ্লেষক একেকভাবে দিয়েছেন ।  কেউ বলেন ,  ৩ নভেম্বরের অভ্যুত্থান ছিল এক ধরনের পাল্টা - অভ্যুত্থান ।  শেখ মুজিবের ভাবমূর্তি এবং তাঁর প্রবর্তিত ব্যবস্থা পুনরুদ্ধার ও পুনঃপ্রবর্তিত করার লক্ষ্যেই এটির আয়োজন ।  খালেদ ,  শাফায়াত উভয়েই ছিলেন মুজিবভক্ত ।  আওয়ামী লীগের সঙ্গে তাঁদের ছিল ঘনিষ্ঠ যোগাযোগ ।  এমনকি তাঁদের কোনো কোনো নিকটাত্মীয় শেখ মুজিবের একদলীয় ব্যবস্থা ,  বাকশালের সদস্য ছিলেন ।  ৪ নভেম্বর ঢাকা বিশ্ববিদ্যালয় থেকে ওই অভ্যুত্থানের পরে যে মিছিল সংগঠিত হয় তার কিছু কিছু স্লোগানে শেখ মুজিবকে  ' জাতির পিতা '  হিসেবে স্বীকৃতি এবং ১৫ আগস্টে অভ্যুত্থানকারীদের বিরুদ্ধে ব্যবস্থা গ্রহণের দাবিও ছিল ।  কেউ বা বলে ,  একজন প্রফেশনাল সৈনিক হিসেবে ১৫ আগস্ট মেজরদের শৃঙ্খলা ভঙ্গের ব্যাপারে তিনি ভয়ংকর ক্রুদ্ধ হন এবং এ অভ্যুত্থানের মাধ্যমে তিনি বাংলাদেশ সেনাবাহিনীতে পদ সোপান ,  প্রত্যক্ষ নির্দেশসূত্র এবং শৃঙ্খলা ফিরিয়ে আনতে চেয়েছিলেন ।  তখনো আটটি ট্যাংক এবং প্রচুর অস্ত্রশস্ত্র নিয়ে মেজররা বঙ্গভবনে অবস্থান করছিলেন ।  সেনাবাহিনী ছিল দ্বিধাবিভক্ত ।  এক অংশ বঙ্গভবনে ,  অন্য অংশ ক্যান্টনমেন্টে অসহায় ,  দায়িত্বহীন ,  অকর্মণ্য যেন ।  তাই তিনি সামরিক বাহিনীকে শৃঙ্খলার ঐক্যসূত্রে আবদ্ধ করে তাঁর হৃতগৌরব ফিরিয়ে আনতে চেয়েছিলেন । 
 কারো কারো মতে ,  ৩ নভেম্বরের অভ্যুত্থান ছিল প্রতিনিয়ত অতি সঙ্গোপনে তথ্য সংগ্রহকারী ভারতীয়  ' র '   ( RAW )  - এর সহযোগিতায় ভারতপন্থী এক অভ্যুত্থান ।  ১৫ আগস্টের অভ্যুত্থান ভারতের জন্য শুধু মারাত্মক ছিল না ,  তা ছিল ভয়ংকর রূপে অপমানসূচকও ।  বিশেষ করে খন্দকার মোশতাকের পাকিস্তানপন্থী ,  প্রো - চায়নিজ এবং আমেরিকাঘেঁষা নীতির জন্য ।  ১৫ আগস্টের অভ্যুত্থানে শেখ মুজিবের মৃত্যুতে ভারত শুধু যে এক বিশ্বস্ত বন্ধুকে হারায় তা - ই নয় ,  এরপর বাংলাদেশে ভারতঘেঁষা কোনো কিছুর অবশিষ্ট ছিল না ।  ভারতীয় পত্রপত্রিকা ৩ নভেম্বরের অভ্যুত্থানকে যেভাবে চিত্রিত করে এবং ভারতের বিভিন্ন অংশে ভারতীয় জনগণের যে আনন্দ - উল্লাস পরিলক্ষিত হয় ,  তা এ মতবাদকে সমর্থন করে ।  বাংলাদেশের কোনো কোনো পত্রপত্রিকায়ও এর আভাস মেলে ।  Bangladesh Times পত্রিকার ৮ নভেম্বরের সম্পাদকীয়তে লেখা হয় ,   ' ৩ নভেম্বরের পাল্টা - অভ্যুত্থানে বিদেশি হস্তক্ষেপের আভাস রয়েছে ।  ' 
বিশ্লেষকদের এসব যুক্তির কোনো কোনোটি খণ্ডনযোগ্য ।  আওয়ামী লীগের প্রতি খালেদ মোশাররফের দুর্বলতা হয়তো ছিল ।  তিনি হয়তো বা মুজিবভক্তও ছিলেন ।  কিন্তু ১৯৭২ - ৭৫ আমলের আওয়ামী লীগ শাসনকে ,  বিশেষ করে বাকশালকে পুনরুদ্ধারের কোনো সংকল্প তাঁর ছিল না ।  আওয়ামী লীগ শাসন পুনঃপ্রবর্তনের কোনো লক্ষ্য থাকলে তিনি মন্ত্রিপরিষদ বাতিল করতেন না ।  ভেঙে দিতেন না জাতীয় সংসদ ।  সামরিক শাসন জারিরও কোনো চিন্তাভাবনা করতেন না । 
ঢাকা বিশ্ববিদ্যালয় থেকে যে মিছিলটি সংগঠিত হয় এবং মিছিল থেকে যে স্লোগান দেওয়া হয় তাতেও তিনি খুশি হননি ।  জানা যায় ,  ওই মিছিলের পরে তিনি বলেছিলেন ,   ' আমি শেষ হয়ে গেলাম ।  '  ওই মিছিল সংগঠনের জন্য আওয়ামী লীগ যতটুকু তৎপর ছিল ,  মণি সিংয়ের কমিউনিস্ট পার্টি এবং মোজাফ্ফর আহমদের ন্যাপও তেমনি তৎপর ছিল ।  তেমন হলে খালেদ আওয়ামী লীগের শীর্ষস্থানীয় চার নেতার জীবন রক্ষা করে অবিলম্বে তাঁদের জাতির সামনে আনতে পারতেন ।  তাও তিনি করেননি ।  এমনকি চার নেতার মৃত্যুর পর তাঁদের মরদেহ হাইকোর্ট প্রাঙ্গণে তিন জাতীয় নেতার মাজারের পাশে দাফন করার যে প্রস্তাব তিনি পেয়েছিলেন তাতেও রাজি হননি ।  আওয়ামী শাসন পুনঃপ্রতিষ্ঠার জন্য তিনি আগ্রহী থাকলে ৩ নভেম্বর অথবা অনতিবিলম্বে তিনি আওয়ামী লীগ নেতাদের সমন্বয়ে একটা মন্ত্রিপরিষদও গঠনের উদ্যোগ নিতে পারতেন ।  এগুলোর কোনোটির দিকেই তিনি যাননি । 
 আমার মনে হয়েছে ,  খালেদের ৩ নভেম্বরের অভ্যুত্থান ছিল একটা  ' ভেটো ক্যু '  বা  ' প্রি - এম্পটিভ ক্যু '   ( Veto or Preemtive Coup )  ।  দুটি কারণে তিনি পূর্বাহ্নেই আঘাত হানতে চেয়েছিলেন ।  তখন সামরিক বাহিনীর অবস্থা সন্তোষজনক ছিল না ।  ১৫ আগস্টের অভ্যুত্থানকারীরা সামরিক বাহিনীর মৌল নির্দেশ সূত্র ছিন্ন করে শৃঙ্খলাবোধ যে তার প্রাণ তা নিঃশেষ করতে চেয়েছিল বঙ্গভবনে অবস্থানের মাধ্যমে ।  দ্বিতীয় কারণটি ছিল আরো জরুরি ।  সেনা ও বিমানবাহিনীর মধ্যে তখন বহুসংখ্যক বিপ্লবী সংস্থা গঠন করে প্রচুরসংখ্যক বিপ্লববাদী সৈনিক প্রস্তুত হচ্ছিল রাষ্ট্রীয় ক্ষমতা হস্তগত করতে ।  তাদের লক্ষ্য ছিল ,  শ্রেণীহীন সশস্ত্র বাহিনীকে আরো তীক্ষ্নধার করে তার মাধ্যমে সমাজ ও রাজনৈতিক ব্যবস্থায় বৈপ্লবিক পরিবর্তন আনয়ন ।  এই অবস্থায় খালেদ মোশাররফ সম্ভবত চেয়েছিলেন ক্যুর মাধ্যমে দুই গ্রুপকেই একসঙ্গে নির্মূল করে বাংলাদেশ সামরিক বাহিনীকে সনাতন সশস্ত্রবাহিনীর আদলে পুনর্গঠন করতে । 
 ৩ নভেম্বরের অভ্যুত্থানকে পরাস্ত করার ক্ষেত্রে যাঁর অবদান সবচেয়ে বেশি তাঁর কথা এ প্রসঙ্গে এসে যায় ।  তিনি কর্নেল তাহের ।  একজন কৃতী মুক্তিযোদ্ধা ।  কর্নেল তাহের ১১ নম্বর সেক্টরে মুক্তিযুদ্ধ পরিচালনা করে অসাধারণ বীরত্ব প্রদর্শন করেন ।  কামালপুরের গুরুত্বপূর্ণ যুদ্ধে তিনি পা হারান ।  মুক্তিযুদ্ধে শৌর্য প্রদর্শনের জন্য তিনি হন বীর উত্তম ।  তিনি শুধু একজন কৃতী ও দক্ষ সৈনিক ছিলেন না ,  তাঁর চিন্তা - ভাবনা ছিল বৈপ্লবিক ।  যুদ্ধোত্তর বাংলাদেশে তাই তিনি ভাবতেন ,  সামরিক বাহিনীকে সৃজনমুখী ,  উৎপাদনক্ষম ও স্বয়ংসম্পূর্ণ এক জাতীয় প্রতিষ্ঠানে রূপান্তরিত করতে এবং সমাজে বৈপ্লবিক পরিবর্তন সাধনের নিমিত্তে এ প্রতিষ্ঠানকে ব্যবহার করতে ।  আর একজন মুক্তিযোদ্ধা কর্নেল জিয়াউদ্দীনের চিন্তা - ভাবনাও ছিল প্রায় অনুরূপ ।  কর্নেল তাহের এ লক্ষ্যে নতুন রাজনৈতিক সংগঠন ,  জাতীয় সমাজতান্ত্রিক দলের আন্ডারগ্রাউন্ড শাখা বিপ্লবী শক্তিগুলোর সমন্বয়ে মনোযোগী হন ।  সেনা ও বিমানবাহিনীতে প্রচুরসংখ্যক বিপ্লবী সৈনিক সংস্থা সংগঠিত হয় । 
 ৩ নভেম্বর সামরিক অভ্যুত্থান ঘটলে কর্নেল তাহের একদিকে ওই অভ্যুত্থানকে ভারতপন্থী হিসেবে চিহ্নিত করে তার দুর্বল ভিত্তিকে আরো শিথিল করার দিকে যেমন মনোযোগী হন ,  তেমনি বিপ্লবী সৈনিক সংস্থাগুলোর মাধ্যমে সৈনিকদের সংগঠিত করার প্রয়াস গ্রহণ করেন ।  ৫ নভেম্বর ক্যান্টনমেন্টগুলো হাজার হাজার লিফলেটে ছেয়ে যায় ।  সামরিক কর্মকর্তাদের অভ্যুত্থান ও পাল্টা - অভ্যুত্থানে সাধারণ সৈনিকদের কোনো আগ্রহ নেই ,  এ যেমন বলা হয় ,  তেমনি জানিয়ে দেওয়া হয় যে বিপ্লবকে সফল করার জন্য সৈনিকরা যেন তৈরি থাকে ।  ৬ নভেম্বর রাতে কর্নেল তাহেরের সভাপতিত্বে বিপ্লবী সৈনিক সংস্থার সদস্যদের এক গুরুত্বপূর্ণ সভায় ৭ নভেম্বরের সকাল ৯টায় গুরুত্বপূর্ণ অভ্যুত্থান সার্থক করার জন্য কিছু সিদ্ধান্ত গৃহীত হয় ।  সিদ্ধান্তগুলোর মধ্যে গুরুত্বপূর্ণ ছিল জেনারেল জিয়াকে মুক্ত করা ,  সশস্ত্র বাহিনী পরিচালনার জন্য এক বিপ্লবী সামরিক পরিষদ গঠন করা ,  সব দলের রাজনৈতিক বন্দিদের মুক্তিদান ,  বাকশাল ব্যতীত অন্যান্য দলের সদস্যদের সমন্বয়ে একটি জাতীয় সরকার গঠন করা এবং বিপ্লবী সৈনিক সংস্থার ১২ দফা দাবি বাস্তবায়ন করা ।  এভাবে ৭ নভেম্বর বিপ্লবের ক্ষেত্র তৈরি হয় এবং বিপ্লবের মাধ্যমে জেনারেল জিয়া রাষ্ট্রীয় ক্ষমতায় আসীন হন । 
 জেনারেল জিয়া ছিলেন একজন খ্যাতনামা সৈনিক ।  ১৭ বছর বয়সে ১৯৫৩ সালে তিনি পাকিস্তান সামরিক বাহিনীতে যোগদান করেন এবং ১৯৫৫ সালে কমিশন লাভ করেন ।  ১৯৬৫ সালের পাকিস্তান - ভারত যুদ্ধে কৃতী যোদ্ধা হিসেবে খ্যাতি অর্জন করেন ।  মুক্তিযুদ্ধে ১ নম্বর সেক্টরে তিনি নেতৃত্ব দেন ।  জেড ফোর্স  ( Z - Force )  তাঁরই পূর্ণ নাম ধারণ করে ।  বীর উত্তম অভিধায় জাতি কৃতজ্ঞতার সঙ্গে তাঁকে স্মরণ করে ।  ১৯৭২ সালে তিনি হন ডেপুটি চিফ অব স্টাফ ।  ১৯৭৫ সালের ২৫ আগস্ট তিনি হন সামরিক বাহিনীর প্রধান ।  ৩ নভেম্বর রাত ১টায় তাঁকে খালেদ মোশাররফ বন্দি করেন ।  ৭ নভেম্বরের বিপ্লবে তিনি শুধু মুক্তই হলেন না ,  তিনি এলেন জাতীয় কর্মকাণ্ডের কেন্দ্রবিন্দুতে । 
 কর্নেল তাহেরের পরিকল্পনা কেন সফল হলো না ,  তার পর্যালোচনা এ পরিসরে সম্ভব নয় ।  সম্ভব নয় জেনারেল জিয়ার সাফল্যের মূলে কোন কোন উপাদান কার্যকর হয়েছিল ।  শুধু এটুকু বলা প্রয়োজন ,  ৭ নভেম্বরের বিপ্লবে জেনারেল জিয়া হয়ে ওঠেন জাতীয় আকাঙ্ক্ষার মূর্ত প্রতীক ।  ভারতবিরোধী মানসিকতার কেন্দ্রবিন্দু ।  বাকশালবিরোধী চেতনার সুস্পষ্ট অভিব্যক্তি ।  আত্মপ্রত্যয় ও আত্মবিশ্বাসের প্রত্যক্ষ নিদর্শন ।  জিয়া এই সন্ধিক্ষণে সিপাহি - জনতার সামনে দাঁড়ালেন ত্রাতা হিসেবে ।  নতুন যুগের পথপ্রদর্শক হিসেবে ।  বাংলাদেশের অধ্যাত্ম সত্তার রূপকার হিসেবে ।  ৭ নভেম্বরের সিপাহি - জনতার বিপ্লব এ কারণে এ জাতির কাছে এক তাৎপর্যপূর্ণ দিন । 
 কর্নেল তাহেরের স্বপ্ন ছিল ,  সামরিক বাহিনীকে পুনর্গঠিত করে তার মাধ্যমে সমাজে বৈপ্লবিক পরিবর্তন সাধন করা ।  শ্রেণীহীন সমাজ প্রতিষ্ঠার মাধ্যমে জনগণের পূর্ণ সত্তার বিকাশ সাধন করা ।  জিয়া চেয়েছেন ,  জনগণের মধ্যে আত্মপ্রত্যয় ও আত্মবিশ্বাস জাগ্রত করে সামাজিক প্রতিবন্ধকতার বিন্ধ্যাচল উল্লঙ্ঘন করতে ।  পরনির্ভরশীলতার সব বাধা দুমড়ে - মুচড়ে ,  জাতীয়তাবাদী চেতনার আগুনে সব বৈষম্য ও অনাচার ঝলসে জাতীয় সংহতির মূল সুদৃঢ় করতে ।  তিনি চেয়েছেন ,  বাংলাদেশ নিজের ওপর আস্থা রেখে বিশ্বসভায় মাথা উঁচু করে দাঁড়াক ।  বাংলাদেশের জনগণ স্বীয় সত্তায় বিশ্বাসী হয়ে মাথা উঁচু করুক সগৌরবে ।  তখন ভারতবিরোধী মনোভাবের মতো স্থূল প্রবণতা অথবা ভারতের ওপর নির্ভরশীলতার মতো হীনম্মন্যতা বাংলাদেশের অগ্রযাত্রাকে আর ব্যাহত করবে না ।  ৭ নভেম্বরের বিপ্লবের মধ্য দিয়ে মুক্তিযোদ্ধা জিয়ার উত্তরণ এই চেতনারই বৈশিষ্ট্যপূর্ণ অনুরণন । 
 ৭ নভেম্বরের বিপ্লবের মৌল সূত্র বিশ্লেষণ করলে দেখা যায় ,  বিপ্লবী চেতনা দুই ধারায় ছিল প্রবাহিত ।  এক খাতে ছিল সমাজ পুনর্গঠনের জন্য বিপ্লবী চিন্তাস্রোত ।  অন্য খাতে প্রবাহিত হয়েছিল ভারতবিরোধী ও ভারতবিদ্বেষী চেতনা ।  চূড়ান্ত পর্যায়ে ভারতবিরোধী মনোভাব ,  বিশেষ করে আত্মনির্ভরশীলতার দুর্দমনীয় স্পর্ধাই জয়ী হয় এবং তারই শীর্ষে অবস্থান করেছিলেন জেনারেল জিয়া ।  এ দেশের রাজনীতির গতিধারায় ১৯৭৫ সালের ৭ নভেম্বর যা ঘটেছিল ,  বাংলাদেশের রাজনীতির মৌলপ্রকৃতির বৈপ্লবিক পরিবর্তন না ঘটলে ,  ৫০ বছর পরও এমনি অবস্থায় এই সুর ছন্দিত হবে ।  উচ্চারিত হবে তেমনি বাণী ।  রাজনৈতিক নেতৃত্ব এই স্রোতের বিপরীতে চললে নিজের বিপদই শুধু ডেকে আনবে তা - ই নয় ,  সমাজে বিপ্লবের শিখা আবার প্রজ্বলিত করবে । 
 বঙ্গবন্ধু - সরকারের বিরুদ্ধে প্রথম প্রতিবাদী রাজনৈতিক দল ছিল ১৯৭২ - এর অক্টোবরে গঠিত জাতীয় সমাজতান্ত্রিক দল  ( জাসদ )  ।  তারা রাজপথে সরকারের বিরোধিতা করা শুরু করে ।  তাদের আন্দোলন গতি পেয়েছিল ,  জনজীবনে চাঞ্চল্য সৃষ্টি করতে পেরেছিল; কিন্তু রাজনৈতিক লক্ষ্য অর্জন করতে পারেনি ।  তখন জাসদও চিন্তা করেছিল যে শুধু রাজনৈতিক আন্দোলনের মাধ্যমে তৎকালীন আওয়ামী লীগ সরকারের মতো এত বড় প্রতিষ্ঠিত শক্তিকে অবস্থানচ্যুত করা সম্ভব হবে না; অতএব সেনাবাহিনীর কোনো অংশকে যদি বন্ধু হিসেবে পাওয়া যায় তাহলে ভালো ।  এ মোতাবেক তারা ,  অর্থাৎ জাসদ সেনাবাহিনীর মধ্যে বন্ধু খোঁজার কাজে লিপ্ত হয় ।  ইতিমধ্যে কিছুসংখ্যক পাকিস্তান ফেরত এবং কিছুসংখ্যক মুক্তিযোদ্ধা সৈনিক তৎকালীন সরকারের কর্মকাণ্ডের চরম বিরোধিতার বহিঃপ্রকাশে একটি গোপন সৈনিক সংস্থা গঠন করেছিলেন ।  ওই গোপন সংস্থাও রাজনৈতিক মিত্রের সন্ধানে ছিল ।  বিবিধ প্রক্রিয়ায় এবং ঘটনার মাধ্যমে জাসদের সঙ্গে গোপন সৈনিক সংস্থার পরিচয় ,  বন্ধুত্ব ও সংহতি সৃষ্টি হয় ।  সেই সময় জাসদের অন্যতম নেতা ছিলেন আ স ম আবদুর রব ,  মুক্তিযুদ্ধকালীন অন্যতম সেক্টর কমান্ডার মেজর এম এ জলিল এবং মুক্তিযুদ্ধকালীন অন্যতম সেক্টর কমান্ডার যুদ্ধাহত মুক্তিযোদ্ধা কর্নেল আবু তাহের বীর - উত্তম ,  হাসানুল হক ইনু প্রমুখ ।  ১৯৭৪ - ৭৫ সালে এই রাজনৈতিক শক্তি  ( জাসদ )  এবং সৈনিক শক্তির  ( গোপন সৈনিক সংস্থা )  সমন্বয়ে প্রস্তুতি চলে রাজনৈতিক - সৈনিক বিপ্লবের উদ্দেশ্যে ।  ১৯৭৫ সালের ১৫ আগস্টের ঘটনা এবং ১৯৭৫ - এর নভেম্বরের ৩ তারিখের ঘটনা তাদের হিসাবের মধ্যে ছিল না ।  অতএব ,  এই যুগ্ম শক্তি দ্রুতগতিতে সিদ্ধান্ত নেয় ,  তারা যদি নিষ্ক্রিয় বসে থাকে তাহলে আবারও কোনো কিছু এমন ঘটে যেতে পারে ,  যেটা তাদের অভীষ্ট রাজনৈতিক লক্ষ্য অর্জনকে বিঘ্নিত করবে ।  অতএব ,  তারা সিদ্ধান্ত নেয় বিপ্লব সাধনের ।  তাদের সিদ্ধান্ত মোতাবেক দিন ও ক্ষণ ছিল ৬ নভেম্বর দিবাগত রাত ১২টা তথা ৭ নভেম্বরের প্রথম মুহূর্ত । 
বঙ্গবন্ধু নিহত হওয়ার প্রেক্ষাপটে ভারতের সঙ্গে বাংলাদেশ সরকারের আনুষ্ঠানিক সম্পর্ক হোঁচট খায় ।  কারণ খন্দকার মোশতাক আহমেদ ভারতপন্থী ছিলেন না ।  সুতরাং ভারতের অনুকূলে সম্পর্ককে পুনঃ স্থাপন করা জরুরি ছিল ।  এরই পরিপ্রেক্ষিতে তৎকালীন বাংলাদেশ সেনাবাহিনীর অনেকেই এবং তৎকালীন বাংলাদেশের  রাজনৈতিক অঙ্গনের অনেকেই ১৯৭৫ সালের ৩ নভেম্বর অনুষ্ঠিত ব্রিগেডিয়ার খালেদ মোশাররফের নেতৃত্বাধীন অভ্যুত্থানটিকে ভারতপন্থী অভ্যুত্থান হিসেবে মূল্যায়িত করে ।  যেহেতু তৎকালীন সেনাবাহিনীপ্রধান জেনারেল জিয়াউর রহমান ওই অভ্যুত্থানের সঙ্গে মতপার্থক্যে ছিলেন ,  তাই ৩ নভেম্বরের অভ্যুথ্যানকারীরা জেনারেল জিয়াউর রহমানকে বন্দি করেছিলেন ।  এই বন্দি করার ঘটনাটি বাংলাদেশ সেনাবাহিনীর অতি বৃহদাংশের সাধারণ সৈনিকদের কাছে অগ্রহণযোগ্য ছিল এবং এ কারণে তাঁরা বিক্ষুব্ধ হয়ে উঠেছিলেন ।  সাধারণ সৈনিকরা বিক্ষুব্ধচিত্তে অপেক্ষা করছিলেন কী নিয়মে আসলে ভারতপন্থী হোক বা না হোক কিন্তু তাৎক্ষণিক মূল্যায়নে ভারতপন্থী মনে হওয়া খালেদ মোশাররফ বীর - উত্তমের নেতৃত্বাধীন বিদ্রোহকে নস্যাৎ করা যায় এবং জেনারেল জিয়াউর রহমানকে মুক্ত করা যায় ।  কিন্তু জাসদপন্থী গোপন সৈনিক সংস্থার সদস্যদের মতো সাধারণ সৈনিকরা আনুষ্ঠানকিভাবে সংগঠিত ছিলেন না ।  এ কারণে ৭ নভেম্বর প্রথম মুহূর্ত থেকেই সব সৈনিককে সাধারণভাবে একটি পাল্লায় বা একই মাপকাঠি দ্বারা মূল্যায়ন করা অসম্ভব ও অবাস্তব । 
 জাসদ ও গোপন সৈনিক সংস্থার সিদ্ধান্ত ছিল ৭ নভেম্বরের প্রথম মুহূর্তে বিপ্লব শুরু করবে সাধারণভাবে ক্যান্টনমেন্টের ভেতরে অবস্থিত কোনো না কোনো স্থাপনার ওপর আক্রমণ করত ।  দ্বিতীয় সিদ্ধান্ত ছিল ,  যেখানে যেখানে সম্ভব সেখানে সেখানে অফিসারদের হত্যা করা ।  কারণ অফিসাররা ব্যতিক্রমী কোনো বিপ্লবের পক্ষে নন ।  জাসদ এবং গোপন সৈনিক সংস্থার এই সিদ্ধান্তগুলোকে বাস্তবায়নের জন্য সেনানিবাসের অভ্যন্তরে বসবাসরত সৈনিক ও অন্যদের মানসিকভাবে প্রস্তুত করা প্রয়োজন ছিল ।  সেই জন্য ৬ তারিখ সারা দিন বিভিন্ন মাধ্যমে ও ছত্রছায়ায় সেনানিবাসের অভ্যন্তরে লিফলেট বিতরণ করা হয় ।  কিছু কিছু লিফলেটের শিরোনাম ছিল এ রকম  :  সিপাহি সিপাহি ভাই ভাই ,  অফিসারের রক্ত চাই ।   দ্বিতীয়  ইস্ট বেঙ্গল রেজিমেন্টের অফিসারদের একটি স্বাভাবিক প্রত্যয় থাকত এই মর্মে যে সৈনিকরা ও অফিসাররা একাত্ম ।  অতএব কোনো বিশৃঙ্খলা হবে না ।  রাত ১২টা থেকে ঢাকা সেনানিবাসের আকাশ - বাতাস প্রকম্পিত হচ্ছিল গুলির আওয়াজে এবং আকাশে প্রজ্বলিত হয় এমন গুলির আলো যেগুলোকে সামরিক পরিভাষায় বলা হয় ট্রেইসার - বুলেট ।  ব্যাটালিয়নের সুবেদার মেজর মুক্তিযোদ্ধা আবদুল মান্নান ,  মুক্তিযোদ্ধা সুবেদার নুরুল আনোয়ার প্রমুখ অন্যদের নিয়ে  পরামর্শ মোতাবেক চলতে তাৎক্ষণিকভাবে সম্মত হয় ।  ঢাকা সেনানিবাসের অভ্যন্তরে পাকিস্তান আমলের তোফায়েল কলোনি নামে পরিচিত ,  বাংলাদেশ আমলে শহীদ আজিজ পল্লী নামে পরিচিত ,  এলাকায় দ্বিতীয় বেঙ্গলের অধিনায়ক সপরিবারে বসবাস করতেন ।  পুরো আজিজ পল্লী এলাকা বিদ্রোহীদের আক্রমণের শিকার হয় ।  অধিনায়ক বের হতে পারেননি ।  দ্বিতীয় বেঙ্গলের সৈনিকরা নিজেদের গাড়ি - ঘোড়াতে করেই সব অস্ত্রশস্ত্র নিয়ে বিপ্লবে যোগ দেয় ।  ইতিমধ্যে মধ্যরাতের কিছু পরেই সৈনিকদের উদ্যোগে জেনারেল জিয়াউর রহমানকে বন্দিদশা থেকে মুক্ত করা হয় এবং তিনি আবার সেনাবাহিনীর দায়িত্ব গ্রহণ করেন ।  কিন্তু সূর্যোদয়ের প্রাক্কাল পর্যন্ত আসলে পরিষ্কার ছিল না যে ৩ নভেম্বরের অভ্যুত্থানকারীদের শক্তি কতটুকু অবশিষ্ট আছে বা তাদের পরবর্তী লক্ষ্য কী ?  বাস্তবে যা ঘটেছিল তা হলো সূর্যোদয়ের অব্যবহিত আগেই ব্রিগেডিয়ার খালেদ মোশাররফ এবং অন্য সঙ্গী নেতারা গোপনে বঙ্গভবন ত্যাগ করেন নিরাপদ আশ্রয়ের সন্ধানে ।  তাঁরা আশ্রয় পেয়েছিলেন; কিন্তু নিরাপত্তা পাননি ।  আনুমানিক সকাল ৯টায় তাঁদের  লাশ ঢাকা ক্যান্টনমেন্টে পৌছায় ।  ৩ নভেম্বরের কাহিনী এখানেই শেষ ।  ৭ নভেম্বরের ঘটনাপ্রবাহ অব্যাহত থাকে । 
জেনারেল জিয়াউর রহমান মুক্ত হওয়ার পর পরই দৃশ্যপট বদলে যায় ।  জাসদপন্থী সৈনিকরা চাচ্ছিলেন জেনারেল জিয়াউর রহমান তাঁদের নিয়ন্ত্রণে থাক ।  অন্যপক্ষে সাধারণ সৈনিকরা চাচ্ছিলেন জেনারেল জিয়াউর রহমান তাঁদের নিয়ন্ত্রণে থাক ।  জেনারেল জিয়াউর রহমান অন্য শুভাকাঙ্ক্ষী জ্যেষ্ঠ অফিসারদের পরামর্শে এবং সৈনিকদের আগ্রহে ,  দ্বিতীয় ফিল্ড রেজিমেন্ট আর্টিলারির  ( সংক্ষেপে সেকেন্ড ফিল্ড নামে পরিচিত )  অবস্থানে গিয়ে নিজের জন্য একটি অতি সাময়িক কমান্ড হেড কোয়ার্টার সৃষ্টি করেন ।  ৬ নভেম্বর দিবাগত রাতের শেষাংশ তথা ৭ নভেম্বর সূর্যোদয়ের এক - দুই ঘণ্টা আগের ঘটনা অনেক ধরনের রহস্যের আড়ালে এখনো আবৃত ।  যেটা সুনিশ্চিত সেটা হলো জিয়াউর রহমানের প্রতি অনুগামী সৈনিকরা গোপন সৈনিক সংস্থার সৈনিকদের পরাভূত করেন এবং সেনানিবাসে ও ঢাকা মহানগরীতে নিজেদের নিয়ন্ত্রণ প্রতিষ্ঠা করেন । 
 ৭ নভেম্বরের বিপ্লবের তাৎপর্য হলো এই যে সাধারণ সৈনিক ও জনগণের একাত্মতার কারণে একটি বামপন্থী রক্তাক্ত বিপ্লবী নাটকের মঞ্চায়ন থেকে বাংলাদেশ রক্ষা পায় ।  ৩ নভেম্বরের সেনা বিপ্লবে ভারতপন্থী প্রবণতা দেখা যাওয়ায় সেই প্রবণতাও রুদ্ধ করা হয় ।  দেশ বাঁচে ।  চূড়ান্ত পর্যায়ে দেশের স্বাধীনতা ও সার্বভৌমত্ব রক্ষাকারী হিসেবে আবির্ভূত হন জনগণের ও সৈনিকদেরদের সম্মিলিত নেতা জেনারেল জিয়াউর রহমান ।  ৭ নভেম্বর এবং জেনারেল জিয়াউর রহমান অবিচ্ছেদ্য ।  এক প্রকার বলতে গেলে ৭ নভেম্বর স্বাধীনতা  রক্ষার পুনঃ নিশ্চিতকরণ দিবস এবং এর মহানায়ক জেনারেল জিয়াউর রহমান । 
 ১৯৭৫ সালের ১৫ আগস্ট চাকরিরত ও অবসরপ্রাপ্ত কিছু সামরিক কর্মকর্তা বঙ্গবন্ধু শেখ মুজিবুর রহমানকে হত্যা করে ।  খন্দকার মোশতাক আহমদ ও লে .  কর্নেল আবদুর রশীদ বঙ্গবন্ধু হত্যাকাণ্ডের নেতৃত্বে ছিলেন ।  খন্দকার মোশতাকের এলাকার একজন বাসিন্দা ও তাঁর খুবই ঘনিষ্ঠজন ছিলেন রশীদ ।  ওই সময় মেজর জেনারেল সফিউল্লাহ সেনাবাহিনীর প্রধান ছিলেন ।  হত্যাকাণ্ডের পর তাঁর সেনাবাহিনীর চাকরি শেষ হয় ।  এ অবস্থায় সামরিক বাহিনীর নিয়ম অনুসারে ডেপুটি চিফ অব আর্মি স্টাফ মেজর জেনারেল জিয়াউর রহমান বীরউত্তমকে সেনাবাহিনীর প্রধানের দায়িত্ব দেওয়া হয় ।  কিন্তু আওয়ামীপন্থী সেনা কর্মকর্তারা জিয়ার বিরুদ্ধে ষড়যন্ত্রে লিপ্ত হন ।  এই ষড়যন্ত্রে জড়িত ছিলেন ব্রিগেডিয়ার খালেদ মোশাররফ বীরউত্তম ।  তাঁকে সক্রিয়ভাবে সহযোগিতা করেন ঢাকা সেনানিবাসের ৪৬ ব্রিগেডের কিছু অফিসার ।  রংপুর সেনানিবাসে অবস্থানরত ব্রিগেড কমান্ডার কর্নেল হুদা ও অবসরপ্রাপ্ত সেনাপ্রধান হারুন - অর - রশিদসহ কিছু কর্মকর্তাও খালেদকে সহযোগিতা করেন ।  
 ১৯৭৫ সালের ৩ নভেম্বর ষড়যন্ত্রকারীরা খালেদ মোশাররফের নেতৃত্বে বিদ্রোহ শুরু করেন ।  তাঁরা জিয়াউর রহমানকে গৃহবন্দি করেন এবং তাঁকে অবসরে যেতে বাধ্য করেন ।  ব্রিগেডিয়ার খালেদ নিজেকে সেনাবাহিনীর প্রধান ঘোষণা করেন ।  কিন্তু সশস্ত্র বাহিনীর সদস্যরা খালেদ ও অন্য অফিসারদের কর্মকাণ্ড মেনে নিতে পারেননি ।  ৩ নভেম্বরের ষড়যন্ত্রকারীদের বিরুদ্ধে সিপাহি - জনতার সংগ্রামের মধ্য দিয়ে ৭ নভেম্বর বিপ্লব সংঘটিত হয় ।  সিপাহিরা জিয়াকে বন্দিদশা থেকে মুক্ত করেন এবং আবার সেনাবাহিনী ও দেশের শাসনভার গ্রহণের অনুরোধ জানান ।  তাঁদের অনুরোধে জিয়া সেনাপ্রধানের দায়িত্ব গ্রহণ করেন ।  তখন সেনাবাহিনীতে বিশৃঙ্খল অবস্থা ছিল ।  উল্লসিত সিপাহিরা ট্যাংক ও গাড়ি নিয়ে শহরে বের হয়ে পড়েন ।  লাখ লাখ জনতা তাঁদের ফুল দিয়ে স্বাগত জানায় ।  এ কারণে ৭ নভেম্বরকে বিপ্লব ও সংহতি দিবস আখ্যায়িত করা হয় ।  সশস্ত্র বাহিনীর সর্বস্তরের সদস্যদের পক্ষ থেকে ৭ নভেম্বরকে জাতীয় বিপ্লব ও সংহতি দিবস হিসেবে পালন করার দাবি ওঠে ।  
 ৭ নভেম্বরের পাঁচ - ছয় মাসের ব্যবধানে সেনাবাহিনীতে একাধিক ক্যু সংঘটিত হয় ।  কিন্তু মেজর জেনারেল জিয়াউর রহমান তাঁর সততা ,  বিচক্ষণতা ও মেধা দিয়ে সশস্ত্র বাহিনীতে শৃঙ্খলা ফিরিয়ে আনেন এবং দেশবাসীর কাছে অবিসংবাদিত নেতা হিসেবে আত্মপ্রকাশ করেন ।  এর পেছনের মূল কারণ ১৯৭১ সালে দেশ যখন নেতৃত্বশূন্য হয়ে পড়ে ,  তখন রাজনৈতিক দলের কোনো নেতা স্বাধীনতার ঘোষণা দিতে পারেননি ।  ওই পরিস্থিতিতে চট্টগ্রামের কালুরঘাট বেতার কেন্দ্র থেকে বাংলাদেশের স্বাধীনতা ঘোষণা করেন জিয়া ।  তিনি ১৯৭১ সালের ২৫ মার্চ রাতে পাকিস্তানিদের বিরুদ্ধে মুক্তিযুদ্ধ শুরু করেন ।  তিনি ছিলেন ক্ষণজন্মা নেতা ,  একজন সফল রাষ্ট্রনায়ক ,  একজন সফল সমরবীর ও সফল সেনাপতি ।  তাঁর সঙ্গে অন্য কারো তুলনা হয় না ।  
 ওই সময় জাতীয় সমাজতান্ত্রিক দল  ( জাসদ )  চেয়েছিল জিয়াউর রহমানের কাছ থেকে ক্ষমতা কেড়ে নিয়ে সমাজতন্ত্র কায়েম করতে ।  দেশে গণতন্ত্র কায়েম করা জাসদের লক্ষ্য ছিল না ।  সেনাবাহিনীতে কর্নেল তাহেরের ভূমিকা প্রশ্নবিদ্ধ হয়ে উঠলে সিপাহিদের হস্তক্ষেপে জনগণ সমাজতন্ত্র কায়েমের চেষ্টা থেকে মুক্তি পায় ।  তাহেরের ফাঁসির ব্যাপারে জিয়াউর রহমানের কোনো ভূমিকা ছিল না ।  স্বাভাবিক নিয়মে কোর্ট মার্শালের মাধ্যমে তাঁর বিচার হয় ।  কোর্ট মার্শালের চেয়ারম্যান ও বিচারকরা তাহেরকে ফাঁসির আদেশ দেন ।  তখন রাষ্ট্রপতি ছিলেন বিচারপতি আবু সাদাত মোহাম্মদ আবু সায়েম ।  তিনি কোর্ট মার্শালের সাজা বহাল রাখেন । 
 আওয়ামী লীগ চেয়েছিল খালেদ মোশাররফের মাধ্যমে ক্ষমতা দখল করতে ।  আর জাসদ চেয়েছিল তাহেরের মাধ্যমে ক্ষমতা দখল করতে ।  জাসদ ওই সময় আওয়ামী লীগের বিরুদ্ধেও ষড়যন্ত্র করেছিল ।  দুটি দলই পৃথকভাবে ক্ষমতার জন্য ষড়যন্ত্র করেছিল ।  কিন্তু তাদের সেই স্বপ্ন পূরণ হয়নি; সিপাহিদের হস্তক্ষেপের কারণে ব্যর্থ হয় ।  এ জন্যই ৭ নভেম্বরকে তারা ভিন্নভাবে পালন করে । 


                    