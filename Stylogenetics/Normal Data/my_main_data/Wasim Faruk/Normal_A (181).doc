আজ ঐতিহাসিক পলাশী দিবস জেনে নেই  "  পলাশীর পরাজয়ের পরিণতি  " 


 
                        ২৩ জুন ১৭৫৭ সালে নবাব সিরাজউদ্দৌলা মসনদচ্যুত হন ,  কিন্তু যারা সিরাজের উৎখাতের ষড়যন্ত্রে জড়িত ছিলেন কী পরিণতি বরণ করেন তারা ?  কী ঘটে মীরজাফর কিংবা ইংরেজ লর্ড ক্লাইভের ভাগ্যে ?  ইতিহাসের পাতা ঘেঁটে তা - ই তুলে আনা হয়েছে এই রচনায় ইতিহাসের সাম্প্রতিক গবেষণা একের পর এক প্রমাণ হাজির করছে যে ,  নবাব সিরাজউদ্দৌলার  ( ১৭৩৩ - ১৭৫৭ )  চরিত্রের ওপর যেসব কলঙ্ক আরোপ করা হয়েছিল ,  তার বেশির ভাগই মিথ্যার সূক্ষ্মজালে জড়ানো ।  অতিরঞ্জিত  ‘ অন্ধকূপ ’  হত্যার ঘটনা যে ডাহা মিথ্যা ,  তা প্রমাণ করা হয়েছে এখন থেকে প্রায় শত বছর আগে ।  অর্ধবঙ্গেশ্বরী রানি ভবানীর বিধবা মেয়ে তারা সুন্দরীর প্রতি লোলুপ দৃষ্টি পড়েছিল নবাব সিরাজের ,  এবং তাঁকে তিনি অপহরণ করতে চেয়েছিলেন ,  তার পেছনেও জোরালো যুক্তি পাওয়া যায়নি ।  অনেক ঐতিহাসিক এখন বলছেন ,  সিরাজের প্রতি রানি ভবানীর বিরূপ মনোভাব সৃষ্টি করানোর জন্যই এ রকমের একটি কাহিনি ফাঁদা হয়েছিল ।  এমনও প্রচার করা হয়েছিল যে তিনি অন্তঃসত্ত্বা নারীর পেট চিরে তার সৌন্দর্য দেখতেন ।  এমন নিষ্ঠুর আচরণ যে সিরাজউদ্দৌলা করতে পারেন না ,  তার পক্ষেও যুক্তি হাজির করা হয়েছে ।  সিরাজ - গবেষকেরা এখন প্রায় জোরালো তথ্য - প্রমাণ হাজির করে বলছেন ,  নবাবকে ক্ষমতাচ্যুত করার ড্রেস রিহার্সাল হিসেবেই আশ্রয় নেওয়া হয়েছিল এসব মিথ্যা প্রচার - প্রপাগান্ডার ।  সিরাজকে ক্ষমতাচ্যুত করার নেপথ্য কারণ প্রশ্ন ওঠাটাই স্বাভাবিক ,  মুর্শিদাবাদ দরবারের প্রভাবশালী একটা বড় অংশ কেন শামিল হয়েছিল নবাব সিরাজউদ্দৌলাকে ক্ষমতাচ্যুত করার ষড়যন্ত্রে ?  কোন কারণে তারা হাত মিলিয়েছিল ইংরেজদের সঙ্গে ?  এই প্রশ্নের জবাবে ঐতিহাসিকেরা বলেছেন ,  বেপরোয়া ও দুঃসাহসী তরুণ সিরাজউদ্দৌলা নবাব হওয়ার পর তাঁর অমাত্যগোষ্ঠীর একটা বড় অংশ শঙ্কিত হয়ে পড়ে ।  কেন এবং কিসের জন্য তাদের এই শঙ্কা ?  একটু খুলেই বলা যাক ।  জগৎশেঠরা বিপুল ঐশ্বর্যের অধিকারী হয়েছিলেন একচেটিয়া ব্যবসার ফলে ।  তাঁরা ছিলেন টাঁকশালের একচ্ছত্র অধিকারী ,  পুরোনো মুদ্রাকে নতুন মুদ্রায় পরিবর্তন করার একচেটিয়া ব্যবসায়ী ,  বাট্টা নিয়ে অন্য জায়গায় মুদ্রা বিনিময় করার কারবারি এবং রাজস্ব আদায় করার দাপুটে কর্তৃত্বের অধিকারী ।  সিরাজের পূর্ববর্তী বাংলার নবাবদের আমলেই সুযোগ - সুবিধা পেয়ে তাঁরা এমন বিপুল ঐশ্বর্যের মালিক হয়েছিলেন ।  একইভাবে উমিচাঁদের সোরা ,  শস্য ও আফিমের একচেটিয়া ব্যবসা ফুলেফেঁপে উঠেছিল ।  বণিক খোজা ওয়াজিদের লবণ ও সোরার ব্যবসাও তখন আকাশচুম্বী ।  কিন্তু সিরাজ নবাব হওয়ার পর এত দিন তাঁরা যেসব সুযোগ - সুবিধা ভোগ করছিলেন ,  তার থেকে তাঁরা বঞ্চিত হওয়ার আশঙ্কা করতে লাগলেন ।  তাঁদের পাশাপাশি শঙ্কিত হয়ে উঠলেন মীরজাফর ,  রায়দুর্লভ ও ইয়ার লতিফের মতো অভিজাত সেনানায়ক ও ভূস্বামীগোষ্ঠী ,  উল্লিখিত ব্যবসায়ী শ্রেণীর সঙ্গে যাদের গড়ে উঠেছিল প্রায় আত্মার আত্মীয়ের মতো সম্পর্ক ।  তাঁদের এই আশঙ্কার মূলে ছিল সিরাজউদ্দৌলার সেই পদক্ষেপ ,  যার ফলে মীর বক্সির পদ থেকে অপসারণ করা হয়েছিল মীরজাফরকে ,  মানিকচাঁদকে দেওয়া হয়েছিল কারাদণ্ড ,  দোর্দণ্ডপ্রতাপশালী হাকিম বেগকে করা হয়েছিল বিতাড়িত; বিশেষ করে হাকিম বেগকে অপসারণ করার ফলে এই ধারণা বদ্ধমূল হলো যে ,  নবাব আলিবর্দির একান্ত অনুগ্রহভাজন ও তাঁর প্রিয়পাত্রদেরও পদচ্যুত বা ক্ষমতাচ্যুত করতে ,  তাঁদেরকে শাস্তির আওতায় আনতে বিন্দুমাত্র দ্বিধা করবেন না যুবক নবাব ।  এই আশঙ্কা চাপা থাকেনি ।  বস্তুত নবাব সিরাজের যত দুর্বলতাই থাকুক না কেন ,  তিনি এটা স্পষ্ট বুঝেছিলেন যে ইংরেজদের উদ্ধত আচরণ সংযত করা না গেলে ভবিষ্যতে তারা ভয়াবহ দানব হয়ে উঠবে ।  তাঁর পরাজয়ের ভেতর দিয়ে দিনে দিনে সেটাই প্রমাণিত হতে শুরু করে ।  ফলে এহেন ইংরেজবিরোধী সিরাজের বিরুদ্ধে তাঁরা এককাট্টা হওয়ার চেষ্টা করতে লাগলেন ।  জগৎশেঠ ,  রায়দুর্লভ ,  ইয়ার লতিফ ,  মীরজাফররা যেমন তরুণ নবাবকে মসনদচ্যুত করার লক্ষ্যে ইংরেজদের সঙ্গে সখ্য স্থাপনে এবং প্রকাশ্যে - অপ্রকাশ্যে আঁতাত করতে মরিয়া হয়ে উঠলেন ,  তেমনি ইংরেজপক্ষও এই সুযোগ গ্রহণ করতে বিন্দুমাত্র পিছ - পা হলো না ।  বরং ষড়যন্ত্রের ঘোঁট পাকানো শেষে তাঁরা অচিরেই সজ্জিত হলেন সামরিকভাবে এবং তার পরিণতিতেই পলাশীর যুদ্ধ ।  আগেই সন্ধি হয়েছিল ,  যুদ্ধে সিরাজ পরাজিত হলে বাংলার নবাব হবেন মীরজাফর ।  পবিত্র কোরআন শরিফ ছুঁয়ে তিনি শপথ করেছিলেন ,  এই যুদ্ধে তাঁর দলবল নিয়ে তিনি নিষ্ক্রিয় থাকবেন ।  হয়েও ছিল তা - ই ।  ১৭৫৭ সালের ২৩ জুন নামেমাত্র যুদ্ধে ,  যাকে  ‘ হাতাহাতি ’  পর্যায়ের যুদ্ধ বলে অভিহিত করেছেন কেউ কেউ ,  তাতে পরাজিত হয় সিরাজের বিশাল বাহিনী এবং সেটা হয় কেবল মীরজাফর ও তাঁর অধীন সেনাবাহিনীর বিশ্বাসঘাতকতার ফলেই ।  পরাজয়ের পরিণতি পলাশীর যুদ্ধের অব্যবহিত পরই ইংরেজদের পেয়ে বসল প্রাথমিকভাবে সাম্রাজ্য বিস্তারের স্বপ্ন নয় ,  যে কদিন ক্ষমতার দাপট আছে ,  সে কদিন যা পাওয়া যায় ,  তা লুটেপুটে নিয়ে নিজেদের অর্থ ও বিত্তের ভান্ডার পরিপূর্ণ করা ।  অর্থাৎ লর্ড ক্লাইভের নেতৃত্বে কায়েম হলো লুটপাটের একচেটিয়া রাজত্ব ।  টাকা আদায়ের জন্য দেওয়ানি হাতে নিয়ে ক্লাইভ চালু করলেন দ্বৈত শাসন ।  তাঁর এই শাসনের পাঁচ বছরের মধ্যেই শুরু হলো বিশাল বাংলাজুড়ে প্রচণ্ড দুর্ভিক্ষ ।  ফলে প্রবর্তন করতে হলো ইংরেজ শাসন ।  ইংরেজদের এই অর্থলোভের সূত্র ধরে ভেঙে চুরমার হয়ে গেল বাঙালি - সমাজের পুরোনো রাষ্ট্রীয় ও বৈষয়িক কাঠামো ।  আর যারা সিরাজের মসনদচ্যুতির ষড়যন্ত্রে জড়িত ছিলেন ,  তাঁকে যাঁরা নির্মমভাবে হত্যা করেছিলেন ,  তাঁদের পরিণাম বা পরিণতি কী হলো ?  এবার সে কথাতেই আসা যাক ।  মীরজাফর খ্যাত হতে চেয়েছিলেন  ‘ মহবৎ জঙ্গ ’  নামে ,  কিন্তু তাঁর পরিচিতি ছড়িয়ে পড়ল  ‘ ক্লাইভের গাধা ’  হিসেবে ।  মীরজাফর এখন নামেমাত্র নবাব ।  ইংরেজদের প্রতিশ্রুত তিন কোটি টাকা দিতে অসমর্থ হওয়ায় তাঁর তহবিল শূন্য হয়ে গেল ।  জওয়ানরা মাইনে না পেয়ে বিদ্রোহী হয়ে উঠল ।  ফলে নবাবের সেনাবাহিনী খণ্ডবিখণ্ড হয়ে গেল ।  অচিরেই রাজকার্যে বীতশ্রদ্ধ হয়ে ভাং সেবন করে তিনি টাল হয়ে থাকতেন ।  লোকে তাঁর ছোট ছেলে মীরনকে  ‘ ছোট নবাব ’  বলে ডাকত ।  বেঁচে থাকা পর্যন্ত এই নিষ্ঠুর প্রকৃতির নবাবজাদাই চালাতেন রাজকার্য ।  সিরাজউদ্দৌলার খালা ঘষেটি বেগমও সিরাজ - বিরোধী ষড়যন্ত্রে ইংরেজদের সহযোগিতা করেছিলেন সর্বতোভাবে ।  বিপুল অর্থও ব্যয় করেছিলেন ।  সিরাজের পতনের পর সেই ঘষেটি বেগম ও সিরাজউদ্দৌলার মা আমিনা বেগমকে বন্দী করে রাখা হয়েছিল ঢাকার বুড়িগঙ্গার তীরবর্তী জিঞ্জিরা প্রাসাদে ।  একপর্যায়ে মীরনের হুকুমে বুড়িগঙ্গার পানিতে ডুবিয়ে হত্যা করা হয়েছিল ঘষেটি ও আমিনা বেগমকে ।  মৃত্যুর আগে তাঁরা অভিশাপ দিয়ে গিয়েছিলেন ,  মীরনের যেন বজ্রাঘাতে মৃত্যু হয় ।  মীরন বজ্রাঘাতেই মারা গিয়েছিলেন ।  এদিকে ইংরেজদের টাকার খাঁই মেটাতে না পেরে মীরজাফর মসনদচ্যুত হলেন ।  শেষে মারা যান কুষ্ঠরোগের শিকার হয়ে ।  মৃত্যুর আগে ইংরেজদের জিজ্ঞেস করেছিলেন ,   ‘ আপনারা কি ভাবেন টাকার বৃষ্টি হয় ?  ’  কিন্তু তাঁর এই প্রশ্ন নিষ্ফল আক্রোশের বহিঃপ্রকাশ ছাড়া আর কিছুই ছিল না ।  রায়দুর্লভ ছিলেন পলাশী ষড়যন্ত্রের শীর্ষচূড় নায়কদের অন্যতম ।  তাঁর পরিণতি কী হয়েছিল ?  মীরজাফর ও মীরনের অচিরেই সন্দেহ হলো রায়দুর্লভ বুঝি সিরাজের ছোট ভাই মির্জা মেহেদিকে সিংহাসনে বসানোর ষড়যন্ত্র করছেন ।  মীরন মেহেদিকে কালবিলম্ব না করে হত্যা করলেন; এবং রায়দুর্লভকে চোরাগোপ্তা হামলা চালিয়ে হত্যা করার সুযোগ খুঁজতে লাগলেন ।  ক্লাইভের কল্যাণে রায়দুর্লভ প্রাণে বেঁচে গেলেও হারালেন তাঁর দেওয়ানি ।  ধন - প্রাণ বাঁচাতে পালিয়ে গেলেন কলকাতায় ।  কিন্তু তাঁর ধনসম্পদ তাঁর উত্তরপুরুষেরা ভোগ করতে পারল না ।  রায়দুর্লভের বংশ লোপ পেল তাঁর জীবদ্দশাতেই ,  তাঁর একমাত্র সন্তান মুকুন্দ বল্লভের মৃত্যু হওয়ায় ।  লোকের কথায় ,   ‘ এ নাকি সিরাজউদ্দৌলার সঙ্গে রায়দুর্লভ রায়ের নিমকহারামির ফল ।  ’  আর মহারাজা নন্দকুমারকে ইংরেজরাই ফাঁসিকাষ্ঠে ঝুলিয়ে হত্যা করেছিল ১৭৭৫ সালের ৫ আগস্ট তারিখে ,  তাঁর বিরুদ্ধে জালিয়াতির মামলা ঠুকে দিয়ে ।  আর ইংরেজদের তলে তলে সাহায্যকারী নদীয়ার রাজা কৃষ্ণচন্দ্রের মৃত্যুর পর তাঁর বংশধরেরা তাঁর জমিদারি ধরে রাখতে পারল না ।  চিরস্থায়ী বন্দোবস্তের সূর্যাস্ত আইনে সব নিলাম হয়ে গেল ।  অন্যদিকে পলাশী ষড়যন্ত্রের ইংরেজপক্ষের নায়কদের কী হলো ?  অ্যাডমিরাল ওয়াটসন পলাশী যুদ্ধের পর কিছুকাল অসুখে ভুগে মারা যান ।  ক্লাইভের সঙ্গে তাঁর আধাআধি বখরার কথা থাকলেও তিনি তার থেকে তাঁকে বঞ্চিত করলেন ।  ওয়াটসনের উত্তরাধিকারীরা তাঁর নামে মামলা ঠুকে দিলে একটা আপসরফা করে মামলা থেকে ক্লাইভ রেহাই পান ।  কিন্তু খোদ ক্লাইভের কী হলো ?  তিনি নিজের হাতে ক্ষুর চালিয়ে আত্মহত্যা করেছিলেন ১৭৭৪ সালের ২২ নভেম্বর ।  ভারত থেকে ইংল্যান্ডে ফিরে যাওয়ার পর তাঁর বিরুদ্ধে উঠতে থাকে একের পর এক দুর্নীতির গুরুতর সব অভিযোগ ।  সেই জ্বালা সহ্য করতে না পেরেই এই আত্মহননের পথ বেছে নেওয়া ।  আর ইংরেজ সেনাপতি স্ক্রাফটনের পরিণতি কী হয়েছিল ?  তিনি মারা গিয়েছিলেন জাহাজডুবিতে ।  প্রকৃতির প্রতিশোধ বলে একটা কথা আছে ,  এসবই বুঝি তারই ফলাফল ।  নবাব সিরাজউদ্দৌলার পরিণতির কথা বহুভাবে বহুবার বলা হয়েছে ।  যে মোহাম্মদী বেগ তাঁকে নিষ্ঠুরভাবে আঘাতে আঘাতে হত্যা করেছিল ,  সে ছিল সিরাজ ও তাঁর পিতা - মাতার কাছ থেকে উদার মানবিক সাহায্যভোগী ।  সঠিক প্রতিদানই সে ফিরিয়ে দিয়েছিল তার মনিবের সন্তানকে !  আর সিরাজের অন্য আমিরদের ভাগ্যে কী ঘটেছিল ?  স্বল্প কিছু উদাহরণ তুলে ধরা যাক ।  রায়দুর্লভ বিষ প্রয়োগে হত্যা করেন অকৃত্রিম সিরাজভক্ত মোহনলালকে ।  খাজা আবদুল হাদি খানকে মীরজাফর মেরে ফেলেন বিশ্বাসঘাতকতা করে ।  ঢাকার ভূতপূর্ব নায়েব রাজবল্লভ সেনকে মীর কাশিমের হুকুমে গঙ্গার জলে ডুবিয়ে মারা হয় ।  পাটনার নায়েব রামনারায়ণকেও মীর কাশিমের হুকুমে খুবই নিষ্ঠুরভাবে হত্যা করা হয় ।  মোটের ওপর পলাশী যুদ্ধের ২০ বছরের মধ্যে প্রায় সব গুরুত্বপূর্ণ আমির - ওমরাহকে সমূলে নিশ্চিহ্ন করা হয় ।  নবাব মীর কাশিম নিজেও ইংরেজদের ফাঁদে পা দিয়ে নবাব হন ।  কিন্তু অচিরকালের মধ্যে ইংরেজদের অর্থের খাঁই মেটাতে গিয়ে হাড়ে হাড়ে টের পান এ কী দুঃসাধ্য কাজ !  ফলে স্বাধীনচেতা হতে শুরু করেন তিনি ।  ইংরেজদের বিরোধিতায় মুখর হওয়ার ফল পেলেন তিনি হাতেনাতে ।  তাঁকে ক্ষমতার কেন্দ্র থেকে কালবিলম্ব না করে বিতাড়িত করা হলো ।  আর অর্ধবঙ্গেশ্বরী রানি ভবানীর কী হলো ?  খণ্ডবিখণ্ড হয়ে গেল তাঁর জমিদারি ।  অস্তমিত হলো তাঁর বিশাল জমিদারির আকাশ থেকে লাল সূর্য ।  ঘোর অন্ধকার নেমে এল তাঁর জীবন ও তাঁর হাতছাড়া হয়ে যাওয়া জমিদারির প্রান্তরের পর প্রান্তরজুড়ে ।  সে ইতিহাস বড়ই করুণ ,  বড়ই মর্মন্তুদ !  রানি ভবানী জীবিত থাকতেই প্রথম ইংরেজ শাসনবিরোধী আন্দোলন ,  ইতিহাসে যা ফকির - সন্ন্যাসী বিদ্রোহ নামে পরিচিত ,  শুরু হয়ে যায় ।  অচিরেই তা ছড়িয়ে পড়ে বৃহত্তর বঙ্গভূমিজুড়ে ।  এ ছিল হিন্দু ও মুসলমানের মিলিত আন্দোলন ।  ১৭৬৩ সাল থেকে শুরু হয়ে তা চলে ১৮০০ সাল পর্যন্ত ।  এই বিদ্রোহের প্রধান নেতা ছিলেন ফকির মজনু শাহ ,  ভবানী পাঠক ও দেবী চৌধুরানী ।  ফকির - সন্ন্যাসী বিদ্রোহই চোখে আঙুল দিয়ে দেখিয়ে দিয়েছিল ভবিষ্যতে এ রকমের কত বিদ্রোহ ও সংগ্রামের মুখোমুখি হতে হবে ইংরেজ সাম্রাজ্যবাদী শক্তিকে ।  সিরাজের পরাজয় কেবল  ‘ যবন ’  তথা মুসলমানদের পরাজয় ছিল না ,  পরাজয় ছিল সমভাবে হিন্দু তথা সনাতন ধর্ম সম্প্রদায়েরও ,  ভবিষ্যৎ যার প্রমাণ তুলে ধরবে পদে পদে ।  এবার আসা যাক শেষ কথায় ।  কী পরিণতি বরণ করতে হয়েছিল সিরাজের বিশ্বস্ত জীবনসঙ্গিনী লুৎফুন্নেসাকে ?  তিনিও ধরা পড়েছিলেন তাঁর একমাত্র কন্যা উম্মে জোহরাসহ ১৭৫৭ সালের ২৪ জুন ।  ধরা পড়ার পর লুৎফুন্নেসার ওপর মীর কাশিম অত্যাচার চালান গোপনে রাখা সোনাদানার সন্ধান চেয়ে ।  ১৭৫৮ সালে তাঁদের ঢাকায় পাঠানো হয় ।  বন্দী করে রাখা হয় বুড়িগঙ্গা নদীর তীরবর্তী জিঞ্জিরা প্রাসাদে ।  এখানে তাঁরা বন্দী থাকেন সাত বছর পর্যন্ত ।  মীরজাফর ও মীরন দুজনই তাঁকে বিয়ে করার প্রস্তাব দেন ।  কিন্তু ঘৃণাভরে সেই প্রস্তাব তিনি প্রত্যাখ্যান করেছেন বারবার ।  ১৭৬৫ সালে লুৎফুন্নেসা মুক্তি পেয়ে কন্যাসহ ফিরে যান মুর্শিদাবাদে ।  ইংরেজরা তাঁকে সামান্য ভাতা দিত ।  তাই দিয়ে জীবন নির্বাহ করতেন ।  মৃত্যুর আগ পর্যন্ত অর্থাৎ ১৭৯০ সাল পর্যন্ত তিনি প্রতিদিন সন্ধ্যায় স্বামী সিরাজউদ্দৌলার কবরের ওপর প্রদীপ জ্বালিয়ে দিতেন ।  পড়তেন দোয়া - দরুদ ।  দূর থেকে লোকজন এসবই দেখত ।  সজল হয়ে উঠত তাদের দুই চোখ ।  

