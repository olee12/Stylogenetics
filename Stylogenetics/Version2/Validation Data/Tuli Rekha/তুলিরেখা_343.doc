দেশবিদেশের উপকথা-হিট্টাইট



তেলেপিণু
 আজকে একটা হিট্টাইট উপকথা। হিট্টাইটরা থাকতো আনাতোলিয়ায়(বর্তমান তুরষ্ক), এদের খুব রমরমা ছিলো খ্রী:পূ: ১৫৯০ নাগাদ, তারপরে খ্রী:পূ: ১২০০ নাগাদ আস্তে আস্তে পতন ঘটে, তারো পরে আরো কয় শতাব্দী এরা ছিলো ঐখানেই ছড়িয়ে ছিটিয়ে, তবে তখন ক্ষমতা-টমতা আর বিশেষ ছিলো না জাতি হিসাবে।
    ইহুদীদের সঙ্গে এদের একসময় কিছু কানেকশান হয়েছিলো, সলোমনের মা বাথশেবা একজন হিট্টাইট, সেই হিসাবে লুপ্ত হলেও এরা লুপ্ত হয় নাই, সলোমনের মধ্য দিয়ে কিছুটা ইহুদী হয়ে বেঁচে গেছে। আসলে কোনো জনজাতিই কি একেবারে লুপ্ত হয়ে যায়?
    পুরাকীর্তি প্রচুর রয়ে গেছে এদের, প্রচুর শিলাখন্ডে কীলক লিপিতে লেখা নানা সব জিনিস, প্রচুর গপ্পো টপ্পো সেসব থেকে উদ্ধার করা হয়েছে।
    উপকথায় ফিরে আসি। কৃষির দেবতা তেলেপিণু একদিন গেলেন মহা রেগে, কেন রেগে গেলেন কেউ জানে না, রেগে গিয়ে ডান পায়ের জুতা বাঁপায়ে আর বাঁপায়ের জুতা ডানপায়ে গলিয়ে নিয়ে বাড়ী ছেড়ে চলে গেলেন রাগে ফুলতে ফুলতে। 
  তিনি গেলেন তো গেলেনই, ফেরার নামটি নাই। মানুষের জমিতে শস্য ফলে না, সব কুয়াশায় ঢাকা, আগুন জ্বলে না কাঠে-সে এক মারাত্মক অবস্থা। মানুষ মরতে শুরু করলো, দেবতারাও মানুষের পূজা না পেয়ে শুকিয়ে যেতে লাগলেন।
    তখন তেলেপিণুর বাবা-ইনি আবহাওয়ার দেবতা-খুব ক্ষেপে গিয়ে প্রথম একটা ঈগল পাঠালেন তেলেপিণুকে খুঁজতে, সে কিছু পেলো না, তিনি নিজেই এসে তেলেপিনুর ঘরের দরজায় দুম দ্দুম দ্দুম দ্দুম করে লাঠিপেটা করলেন, কিন্তু তেলেপিণু তো বাড়ীতেই নেই, শোনে কে?
    তেলেপিণুর মা, মাতৃকাদেবী হন্নহন্না (অন্নপূর্ণার সঙ্গে নামের মিলটা দেখেছেন? ) তখন হন্যে হয়ে এক ছোট্টো মৌমাছিকে শিখিয়ে পড়িয়ে দিলেন পাঠিয়ে, সে মৌমাছি উড়তে উড়তে গিয়ে দ্যাখে বনের মধ্যে একবোঝা পাতার বালিশ করে তার উপরে মাথা দিয়ে ঘুমিয়ে আছে তেলেপিণু। মৌমাছি দিলো ওকে হুল ফুটিয়ে-তাতে তেলেপিনু জেগে উঠলো বটে, কিন্তু গেলো আরো চটে-চটে গিয়ে গেলো ক্ষেপে। 
   তেলেপিণুর রাগের চোটে পৃথিবীতে বন্যা শুরু হলো, মানুষ পশু বাড়ীঘর গেলো ভেসে। যাদুর দেবতা কামরুসেপাস তখন পাহাড়ের ধারে এসে বারোখান ভেড়া, চব্বিশ হাঁড়ি ভুট্টা, ছত্রিশ কলস সুরা-এসব দিয়ে তেলেপিণুর অর্চনার ব্যবস্থা করলেন।
   মন্ত্র পড়ে কামরুসেপাস কইলেন "পাতালের দুয়ারী, সাত দরোজা খোলো, সাত হুড়কা আলগা করো, তোমার ব্রোঞ্জ কলসে ধরে নাও তেলেপিণুর রাগ, ক্ষোভ ও দুর্বুদ্ধি। সব ভিতরে নিয়ে তারপরে সাতদুয়ার এঁটে সাত হুড়কা লাগাও, কোনোদিন আর ওগুলো বেরোতে দিও না।"
   তো, তাই হলো। তেলেপিণুর রাগ ক্ষোধ দুর্বুদ্ধি দূর হলো, সোনালী ঈগলের পিঠে চেপে তিনি ফিরে এলেন ও পূজার্চনা গ্রহণ করে খুশী হলেন। আর অসুবিধা রইলো না, ঢালাও ফসল ফললো, গোলাভরা ফসল তুলে লোকে আনন্দে নাচগানের অনুষ্ঠান করলো। আর অবশ্যই দেবতাদের তুষ্ট করার জন্য এলাহি পূজার্চনার ব্যবস্থাও করলো। 
 অত:পর সকলে সুখেশান্তিতে ....মানে যেমন হয় আরকি!  
ছবি: মূলত অনেককিছু রাজর্ষি
(কোনোদিন যদি আমার বই বের করার মতন দুর্ঘট ব্যাপার ঘটে, তবে ইলাস্ট্রেশন বিষয়ে কোনো অসুবিধা দেখা দেবে বলে মনে হয় না।   )  
 
