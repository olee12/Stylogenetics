কার সীমা কে অতিক্রম করে?



.
দুদিন আগে আন্তর্জাতিক মানবাধিকার সংস্থা এমনেষ্টি ইন্টারন্যাশনাল ,বাংলাদেশের প্রধান উপদেষ্টা বরাবর একটি চিঠি পাঠিয়েছে ।
আগ্রহী পাঠক নিচের লিংক থেকে চিঠিটির বিস্তারিত দেখে নিতে পারেন ।
প্রধান উপদেষ্টাকে পাঠানো চিঠি 
এমনেষ্টির চিঠিতে মুলতঃ জোর দেয়া হয়েছে ঘটনা পর যে বিচারবিভাগীয় তদন্ত কমিটি গঠিত হয়েছে তার কার্যক্রমের উপর । আমরা জানি যে, একজন বিচারপতির নেতৃত্বে এ কমিটি গঠিত হয়েছে এবং কমিটি তার তদন্ত রিপোর্ট পেশ করবে ১১ সেপ্টেম্বর ।
আমাদের সাধারন বিবেচনা বলে, যেক্ষেত্রে  সিদ্বান্তে আসার জন্য তথ্যপ্রমান আবশ্যক সে ক্ষেত্রেই তদন্ত কমিটি গঠনের প্রয়োজন পড়ে আর আইন সম্মত কোন কমিটি যখন তদন্ত চালায়, সেই তদন্ত শেষ না হওয়া পর্যন্ত উক্ত বিষয়ে কোন সিদ্ধান্তমুলক মন্তব্য করা সমীচিন নয় । বিশেষ করে রাষ্ট্রের কোন কর্মকর্তা কর্মচারী,সংস্থার তো অবশ্যই নয় কারন আইনগত বাধ্যবাধকতা তাদের ক্ষেত্রে আরো বেশী প্রযোজ্য সাধারন নাগরিকের চেয়ে । অনেক ক্ষেত্রে বিচারাধীন কিংবা তদন্তাধীন বিষয়ে এক্তিয়ার বহির্ভুত কারো মন্তব্য করা আইন অবমাননা বলে ও গন্য হয় ।
এবার দেখা যাক নিচের লিংকে কি আছেঃ
সেনাবাহিনীর গোয়েবলসীয় অপপ্রচার 
অনেক সচেতন পাঠক ইতিমধ্যেই এই লিংক দেখেছেন । বাংলাদেশ সেনাবাহিনী খুব সচিত্র প্রতিবেদন ছাপিয়েছেন,অত্যন্ত আবেগময় ভংগীতে তারা সাম্প্রতিক ঘটনাপ্রবাহের জন্য কারা দায়ী তা ছবি ও তথ্য সহকারে দেশবাসীকে জানানোর প্রয়াস নিয়েছেন ।
প্রশংসনীয় উদ্যোগ । জাতীয় দুর্যোগ ও দুর্বিপাকেই তো সেনাবাহিনী ত্রাতা হয়ে পাশে দাঁড়াবে । কিন্তু প্রশ্ন ও পাশাপাশি দাঁড়িয়ে যায়- যে ঘটনা বিচারবিভাগীয় তদন্তাধীন সে ঘটনার উপসংহার টানার অধিকার কে দিলো সেনাবাহিনীকে? সেনাবাহিনীই যদি ঘোষনা করে দেয় কে অপরাধী তাহলে কিসের বিচার?কিসের আদালত? কিসের তদন্ত?
আধুনিক রাষ্ট্রব্যবস্থা তো কাউকে মালিকানা প্রদান করেনা । চুড়ান্ত ব্যক্তিস্বাধীনতা ও ব্যক্তিস্বাতন্ত্রের যুগে গোটা রাষ্ট্র কাঠামোটাই তো ব্যক্তির মর্যাদা সমুন্নিত করতে । সেনাবাহিনী তো রাষ্ট্রের অনেক গুলো কাঠামোর একটা কাঠামো মাত্র ।  
সেনাকর্মকর্তার আত্নীয়ার ছাতার নীচে আশ্রয় নেয়ার অপরাধে যেখানে নাগরিককে পিটিয়ে হত্যা করা হয়, এক সন্দেহবাতিক মেজর তার স্ত্রীর বন্ধুকে নির্ধিদ্বায় হত্যা করে-রাষ্ট্র চোখকান বন্ধ করে ঝিমোয়- সেই রাষ্ট্রকে আধুনিক রাষ্ট্র ভাবা কল্পনায় ও খুব কষ্টসাধ্য ।
রাষ্ট্র কিংবা রাষ্ট্রের কোনো কাঠামোই ইশ্বর প্রদত্ত নয় । মানুষ নিজেদের প্রয়োজনেই এসব সংগঠন তৈরী করেছে ।
তাই শুধু সেনাবাহিনী নয়  প্রতিটি নাগরিক,প্রতিটি সাধারন নাগরিকই রাষ্ট্রের স্বাধীনতা ও সার্বভৌমত্বের প্রতীক । ইউনিফর্ম পড়া সৈনিককে লাথি মারলে যদি সার্বভৌমত্ব হুমকীর মুখে পড়ে তাহলে ইউনিফর্ম পড়ে নির্বিচারে মানুষকে পিটানো,রিমান্ডের নামে অমানুষিক নির্যাতন, তদন্তাধীন বিষয়ে আগ বাড়িয়ে বিদ্বেষমুলক প্রচারনা চালানো -এইসবে রাষ্ট্রের স্বাধীনতা সার্বভৌমত্ব ধ্বংস হবার উপক্রম হয় ।
যে রাষ্ট্রের নাগরিকেরই স্বাধীনতা নেই,সেই রাষ্ট্রের আবার কিসের স্বাধীনতা,কিসের সার্বভৌমত্ব? 
 
