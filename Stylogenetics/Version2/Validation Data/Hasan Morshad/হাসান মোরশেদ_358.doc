হাসিনা' কে ঘিরে কিছু ব্যক্তিগত স্মৃতিময়তা ।। পর্ব ১



আমাদের পারিবারিক,বিশেষ করে নানার বাড়ীর পরিমন্ডল বাঁমঘেষা আওয়ামী লীগ । নানীর বড়চাচা আব্দুল হক চেয়ারম্যান ছিলেন বৃটিশ আমলের জুরী বোর্ডের সদস্য । সামন্ত পরিবারের একজন হলেও মুসলিম লীগের বদলে তিনি সক্রিয় ছিলেন প্রথমে কৃষকপ্রজা পার্টি ও পরে আওয়ামী লীগে ।
সুনামগঞ্জের ভাটি অঞ্চলে শেখ মুজিবুর রহমানের খুব কাছের কয়েকজন ছিলেন যাদের সহযোগীতায় গড়ে উঠেছিলো আওয়ামী লীগের বিশাল ভোট ব্যাংক- আব্দুল হক চেয়ারম্যান ছিলেন তাঁদের একজন ।  মামাতো ছোট ভাই আব্দুস সামাদ'কে রাজনীতিতে প্রতিষ্ঠার প্রধান পৃষ্ঠপোষক ও ছিলেন তিনি ।এই আব্দুস সামাদই বাংলাদেশের মুক্তিযুদ্ধের অন্যতম প্রানপুরুষ 'আব্দুস সামাদ আজাদ '।
প্রথমতঃ আব্দুল হক চেয়ারম্যান ও পরে আব্দুস সামাদ আজাদের প্রভাবে নানার বাড়ির প্রায় সকলের মাঝে দেখেছি শেখ মুজিবুর রহমানকে ঘিরে তীব্র প্যাশন ।  আমার বড় মা (নানীর মা) মারা গেছেন ৯০ বছর বয়সে('৯৬ সালে) । তাঁর মতো এতো আধুনিক ও অসাম্প্রদায়িক মানুষ আমি আমার এ জীবনে দেখিনি কোনোদিন । ভীষন ধার্মিক ছিলেন । সারাদিন নামাজ পড়তেন আর সারা বছরই ছিলো চলতো তাঁর কোরান খতম ।
ছোটবেলার একটা ঘটনা মনে পড়ছে । গ্রামের সরকারী হাসপাতালে বদলী হয়ে এসেছে এক স্বাস্থ্যকর্মী । পুজারী হিন্দু, হরিপদ । হাসপাতালে থাকার ব্যবস্থা নেই । অন্য কোনো বাড়িতে ও রাখা যাচ্ছেনা । বড় মা নিজ থেকে প্রস্তাব দিলেন হরিপদ কে তার ঘরে জায়গা দিতে ।
আমার শৈশব ঋদ্ধ হয়েছে এমোন দৃশ্য দেখে- সত্তোরোর্ধ একজন বৃদ্ধা মাথার ঘোমটা টেনে কোরান শরীফ পড়ে যাচ্ছেন ঘরের এক কোনে, আরেক কোনে একজন পুজারী ব্রাম্মন পুজা সারছে ।
এই ছবিটা আমার চোখে আটকে আছে অন্তঃত ২৫ বছর । কোনো এক ব্লগ সাইটে গতবছর তুমুল তর্ক বিতর্ক হয়েছিলো যখন একজন প্রবাসী আধুনিকা(!) ইসলামিকা(!!)ফতোয়া জারি করেছিলেন- 'হিজাব ইসলামের প্রায় মৌলিক একটা বিষয়' ।
আমি আঁতকে উঠেছিলাম । আমার এমন ধর্মপ্রান বড় মা- মারা যাবার দিন ও যিনি অজু করে কোরান শরীফ পাঠ করেছেন তিনি কি তবে মুসলমান? ইসলামের প্রায় মৌলিক একটা বিষয় হিজাব- মানতে যে কোনোদিন দেখিনি তাকে?
বড় মা এর কথা মনে পড়লো প্রাসংগিকভাবে । আগষ্টমাস আসলে তাকে মনে করিয়ে দিতে হতো । এ মাসে শেখ মুজিবুরের নিহত আত্নার জন্য দোয়া প্রার্থনা করে তিনি কোরান খতম করতেন আর ১৫ই আগষ্ট রোজা রাখতেন । তাঁর বড় নাতী ঢাকায় প্রতিষ্ঠিত । অনেক বার জোরাজুরি করেছেন তাকে ঢাকায় নেবার জন্য । শেষবার একটা লোভ দেখিয়ে তাকে নেয়া সম্ভব  হয়েছিল । শেখ মুজিবুরের বাড়ি দেখাতে নেয়া হবে!
এরকম তীব্র প্যাশন ছিলো আমার নানু'র ও । তাঁর নিজের ভাই বোনদের বিশাল একটা গ্রুপ ছিলো । গ্রুপ লিডার ছিলেন তিনি নিজে । বিয়ে শাদী থেকে শুরু করে জায়গা জমি বিষয়ক সিদ্ধান্ত গ্রহন তাঁকে ছাড়া সম্ভব হতোনা । তার বিশাল বাড়ীর চৌহদ্দীতে দাঁড়িয়ে শেখ মুজিবের সমালোচনা করার মতো বুকের পাটা কারো ছিলোনা ।
সুরঞ্জিত সেন গুপ্ত নানু'দের প্রতিবেশী । ৭০ এর নির্বাচনে সাংসদ হন । এরপর ও আরো কয়েকবার । ৯২ এর আগ পর্যন্ত তীব্র আওয়ামীবিরোধী । তো ভদ্রলোক একবার এক পারিবারিক অনুষ্ঠানে এসে শেখ মুজিবকে নিয়ে বেশ আপত্তিকর মন্তব্য করছিলেন । উপস্থিত কেউ ভদ্রতাবশতঃ প্রতিবাদ করছিলেন না । একে প্রভাবশালী নেতা , তার উপর আমন্ত্রিত অতিথি । না, আমার নানু  সম্মানিত নেতাকে কথা শুনাতে দ্বিধা করেননি ।
 চমৎকার হাতের কাজ জানতেন নানু । বাঁশবেতের কাজ করতেন, মাটির শো-পিস বানাতেন ।  বসার ঘরে তাঁর নিজের বানানো একটা মাটির নৌকা আর শেখ মুজিবের প্রতিকৃতি আঁকা বেতের পাটি সাজানো ছিলো ।
নানু মারা গেছেন,সে প্রায় বছর পাঁচেক । হারিয়ে গেছে সেই মাটির নৌকা আর মুজিবরের প্রতিকৃতি আঁকা বেতের পাটি ।
(চলতে পারে, আরো এক পর্ব)
--------------------
এ একেবারেই নিজস্ব স্মৃতিকাতরতা । রাজনীতি নয়, মনে পড়ছে মানুষের কথা ।

