'মুক্তিযুদ্ধ' নাকি 'স্বাধীনতাযুদ্ধ'?-- সংশয় সৃষ্টির পুর্ব পাঠ



.
শাহ মোহাম্মদ হান্নান নামের জামাতী মকার সম্প্রতি ১৯৭১ এর মুক্তিযুদ্ধকে 'গৃহযুদ্ধ' বলে মন্তব্য  করেছে যা সারা দেশে সচেতন সকলের মধ্যে প্রতিক্রিয়া সৃষ্টি করেছে ।
এই মন্তব্য আসলে  আমাদের সবচেয়ে বড় যে অর্জন মুক্তিযুদ্ধ-তাকে প্রশ্নবিদ্ধ,মুক্তিযুদ্ধ বিষয়ে সংশয় তৈরী করার পুরনো খেলার একটি অংশ মাত্র ।
সংশয় তৈরী করা বেশ সহজ যেহেতু আমাদের আবেগ যতো তীব্র,রাজনৈতিক শিক্ষা ততো পোক্ত নয় । যেমন আমরা যারা হান্নানের ইতরামো মন্তব্যের প্রতিবাদ করছি তারাও সংশয়বিদ্ধ হতে পারি যদি নতুন প্রশ্ন উত্থাপন করা হয়-
৭১ এর যুদ্ধ আমাদের 'মুক্তি যুদ্ধ' নাকি 'স্বাধীনতা যুদ্ধ'?
আপাতঃ বিবেচনায় প্রথমেই তুড়ি মেরে উড়িয়ে দেয়া যায় এই প্রশ্ন । এই প্রশ্নের আসলে কোন ভিত্তিই নেই-শুধু প্রশ্ন করার জন্য প্রশ্ন- এরকম মনে হতে পারে । মনে হতে পারে- মুক্তি যুদ্ধ আর স্বাধীনতা যুদ্ধ তো একই অর্থ বহন করে । শেখ মুজিব তার ৭ মার্চের ভাষনে তো দুটোই বলেছিলেনঃ 'এবারের সংগ্রাম স্বাধীনতার সংগ্রাম,এবারের সংগ্রাম মুক্তির সংগ্রাম'
তার উক্ত 'স্বাধীনতা' অথবা 'মুক্তি' র জন্য যুদ্ধ করলো যে বাহিনী তার নাম ' মুক্তিবাহিনী', সম্প্রচার কেন্দ্রের নাম 'স্বাধীন বাংলা বেতার কেন্দ্র' । সাংঘর্ষিক তো নয় বরং মনে হয় যেনো পরিপুরক পরস্পর শব্দদ্বয় ।
দুখিত পাঠক,সরলভাবনায় যতোটা সরল সত্য যে তার চেয়ে অনেক বেশী জটিল ।
১৯৭৭ সালের এপ্রিলে সামরিক আইন প্রশাসক জেনারেল জিয়াউর রহমান এক অধ্যাদেশ বদলে সংবিধানে বেশ কিছু মারাত্নক পরিবর্তন আনলেন । সচেতন পাঠক মাত্র অবগত এইসব বিষয়ে ।
জাতীয় পরিচয় 'বাংগালী' বদলে 'বাংলাদেশী' করা হলো । রাষ্ট্রীয় মুলনীতি হিসেবে 'ধর্ম নিরপেক্ষতা' বদলে 'আল্লাহর উপর পুর্ন বিশ্বাস' যোগ করা হলো । সংবিধানের শুরুতে 'বিসমিল্লাহ' যুক্ত হলো ।
এইসব পরিবর্তনের সময় আরেকটি পরিবর্তন ও হলো । সম্ভবতঃ এই পরিবর্তনকে বাংলাদেশ রাষ্ট্রের সচেতন নাগরিকেরা খুব একটা আমলে আনেননি যতোটা এনেছেন বাংগালী/বাংলাদেশী কিংবা ধর্মনিরপেরক্ষতা/বিসমিল্লাহ কে ।
৭২ এ যে সংবিধান রচিত হয়েছিলো সেখানে ৭১ এর যুদ্ধকে বলা হয়েছে 'মুক্তি সংগ্রাম' । জিয়াউর রহমান এটাকে বদলে লিখলেন ' স্বাধীনতা যুদ্ধ' ।  আরো সুনির্দিষ্টভাবে বললে-  'Historic struggle for national  liberation' প্রতিস্থাপন করে লিখা হলো ' Historic war for  national  independence'
নতুন এই সংযোজন কি ধারনা তৈরী করে? ৭১ কেবলই একটা সামরিক সংঘর্ষ,কেবলই  যুদ্ধ-রাষ্ট্রের ভৌগোলিক স্বাধীনতার জন্য?
অথচ ৭১ এর একটা দীর্ঘ প্রস্তুতি ছিলো,সেই প্রস্তুতি যতোটা সামরিক তারচেয়ে অনেক বেশী রাজনৈতিক, সেই রাজনীতির আরো অনেক বিস্তৃত লক্ষ্য ছিলো যা কেবল রাষ্ট্রীয় স্বাধীনতা নয়,রাজনৈতিক,সামাজিক,সাংস্কৃতিক,অর্থনৈতিক মুক্তি ।
মুক্তির দীর্ঘ সংগ্রামকে তাই কেটেছেটে বনসাই বানিয়ে  একটা গতানুগতিক যুদ্ধ বলে চালিয়ে দেয়া হলো ।
তাইতো ঘাতকদালালের ছানাপোনারা গলাবাজী করে-'মুক্তিযুদ্ধের কোন নির্দিষ্ট লক্ষ্য ছিলোনা। ধর্মনিরপেক্ষতার জন্য মানুষ যুদ্ধ করেনি' 
এ প্রসংগে আরেকটা ঘটনা উল্লেখ করা যেতে পারে ।
 ডঃ আনিসুজ্জামানের জীবনী ধারাবাহিক প্রকাশিত হচ্ছিলো প্রথম আলো'তে । সেখানেই পড়া ।
৭৭ এর কোন এক সময় জেনারেল প্রেসিডেন্ট গিয়েছেন বিশ্ববিদ্যালয়ের শিক্ষকদের সাথে মতবিনিময় করতে । ডঃ আনিসুজ্জামান প্রেসিডেন্টের কাছে দাবী জানিয়েছিলেন- 'মুক্তিযুদ্ধে' শহীদ বিশ্ববিদ্যালয়ের ছাত্রশিক্ষকদের সম্মানে স্মৃতিসৌধ নির্মানের । জেনারেল প্রেসিডেন্ট তাঁর জলপাই কপাল কুঁচকে বলেছিলেন- আমরা তো 'স্বাধীনতা যুদ্ধ ' বলি,আপনি 'মুক্তিযুদ্ধ' বলছেন কেনো?
কমরেডস প্রস্তুত হোন । হয়তো আপনাকে ও এমোন রাজকীয় কপাল কুঁচকে জিজ্ঞেস করা হবে- আমরা তো 'গৃহযুদ্ধ' বলি,আপনি  স্বাধীনতাযুদ্ধ' বলছেন কেনো?
 
