বাপুজী,শর্মিলা তোমার কেউ নয় বুঝি?



মনোরমা নামের একজন মনিপুরী মহিলা,নিরাপত্তা বাহিনীর হাতে ধর্ষিতা ও খুন হবার পর,মনিপুরী নারীরা এইভাবে প্রতিবাদ জানান সেনাদপ্তরের সামনে
তাঁর চোখ বোজা । নাকে নল ঢুকানো । ঠোঁট যন্ত্রনাবিদ্ধ ।
একজন মহিলা জোরকরে তার দুহাত বিছানার সাথে চেপে ধরেছে ।
ইরম শর্মিলাকে আমি প্রথম এরকমই দেখি হাসপাতালের বেডে । একজন কারাবন্দী হিসেবেই তিনি আছেন ইম্ফলের সরকারী হাসপাতালে,পুলিশ প্রহরায় ।
ছয়বছর ধরে তিনি কিছু খাননি । না খাওয়ার অপরাধে মহান গনতান্ত্রিক ভারত সরকার তাকে কারাবন্দী করেছে ।জোর করে খাওয়ানোর চেষ্টা করেছে ।
নভেম্বর ২০০০ থেকে শর্মিলা অমরন অনশন করছেন তার রাজ্য মনিপুর থেকে Armed Forces (Special Powers) Act 1958 (AFSPA).  প্রত্যাহারের জন্য । এই এক্টের সুযোগে নিরাপত্তা বাহিনী যে কোনো রাজ্যে অভিযান চালাতে পারে । অভিযান চলাকালীন সময়ে যে কোনো পদের মিলিটারী কিংবা প্যারামিলিটারী সদস্য যে কাউকে গুলী করে হত্যা এবং ওয়ারেন্ট ছাড়াই সার্চ ও গ্রেপ্তার করতে পারে । এইসব হত্যাকান্ডের বিরুদ্ধে আইনি ব্যবস্থা গ্রহনের সুযোগ ও খুব সীমিত ।
 ১৯৮০ সাল থেকে শর্মিলার নিজের রাজ্য মনিপুরে এই এক্ট কার্যকর রয়েছে ।
হাসপাতালের বেডে শর্মিলা
২রা নভেম্বর,২০০০ । অশান্ত মনিপুরের আরেক সাধারন দিন । রাজধানী ইম্ফলের বাইরে মালমবাজারের কাছে আসাম রাইফেলস একটি কনভয়ের উপর বোমা হামলা করে পালিয়ে যায় বিচ্ছিন্নবাদী গেরিলারা । ঘটনার পর পর এসে হাজির হয় নিরাপত্তাবাহিনীর আরো সদস্য এবং নির্বিচারে তারা গুলী চালায় নিরীহ পথচারীদের উপর । ঘটনাস্থলেই নিহত হন ১০ জন ।
এরকমই ঘটনা প্রায়ই ঘটে মনিপুর ও উত্তরপুর্বাঞ্চলের রাজ্যগুলোতে । কিন্তু এই ঘটনা অনন্য হয়ে যায় যখন ইরম শর্মিলা নামের এক তরুনী সেই রক্তাক্তস্থানে শুরু করেন তার আমরন অনশন ।
শর্মিলাকে আত্নহত্যার চেষ্টা করার অপরাধে গ্রেপ্তার করা হয় এবং কারাগারের ভেতর জোর করে খাওয়ানোর চেষ্টা করা হয় । খাওয়াতে না পেরে হাসপাতেলে নিয়ে জোর করে নল ঢুকানো হয় । আদালত তাকে জামিন দিলে শর্মিলা সেই একই স্থানে ফিরে আবারো শুরু করেন তার অনশন । আবারো গ্রেপ্তার । আবারো জোর করে খাওয়ানোর চেষ্টা । আবারো হাসপাতালে নিয়ে নল ঢুকানো ।
এভাবেই চলছে ২০০০ সালের নভেম্বর এর ২ তারিখ থেকে ।
পুলিশ প্রহরাধীন শর্মিলার সাথে আমার কথা হয় মাত্র কয়েক মিনিট 
কথা বলছেন শর্মিলা
আপনি এই অনশন কেনো শুরু করলেন?
আমার মাতৃভুমি মনিপুরের জন্য । যতক্ষন না  Armed Forces (Special Powers) Act 1958 প্রত্যাহার করা হয়,এই অনশন চলতে থাকবে ।
যে ঘটনা থেকে আপনি অনশন শুরু করলেন,সেটা কি একটু বলবেন?
আমরা সেখানে গিয়েছিলাম (মালম)একটা সভার কাজে । আমাদের একটা শান্তিমিছিলের আয়োজন করার কথা ছিলো ।কিন্তু ওখানে নিরীহ মানুষকে যেভাবে হত্যা করা হলো, তা আমাকে ভীষন ভাবে আহত করে । আমার মনে হয়,শুধু শান্তি মিছিল করে কোনো পরিবর্তন আসবেনা । আরো কিছু করতে হবে । 
কিন্তু  ঠিক এরকম একটা কর্মসুচী কেনো গ্রহন করলেন? আমৃত্যু অনশন?
এ ছাড়া আমার আর কিছু করার ছিলোনা । এটা ছিলো আমার তাৎক্ষনিক সিদ্ধান্ত ।
কিন্তু এই না খেয়ে থাকায় তো আপনার স্বাস্থ্য ভেংগে গেছে,অসুস্থ হয়ে পড়েছেন?
এটা বড় কোনো ব্যাপার নয় । অনেক মানুষ এমনিতেই তো মরছে । সবাই মারা যাবে ।
আপনি নিশ্চিত যে এটাই প্রতিবাদের সবচেয়ে ভালো পন্থা? এভাবে নিজেকে কষ্ট দেয়া?
এটা নিজেকে কষ্ট  কিংবা শাস্তি দেয়া নয় । এটা আমার দায়িত্ব ।
আপনার পরিবারের লোকজন এই সিদ্ধান্ত কিভাবে গ্রহন করেছেন?
আমার মা আমার এই সিদ্ধান্তের ব্যাপারে সবকিছু জানেন । যদিও মা একেবারেই অশিক্ষিত,সরল মহিলা কিন্তু তাঁর সাহস আছে,আমাকে ভরসা যোগানোর ।
মায়ের সাথে  শেষ দেখা হয়েছে কবে?
পাঁচ বছর আগে । মায়ের সাথে আমার এরকমই কথা হয়েছে । এভাবে দেখা হলে আমরা দুজনেই হয়তো দুর্বল হয়ে যাবো । তাই আমার লক্ষ্য পুরন হবার পরই তার সাথে আমার দেখা হবে ।
আপনাদের দুজনের জন্য এ বড়ো কষ্টের,তাইনা?
না,খুব কষ্টের কিছুনা । (একটু থেমে) কি ভাবে গোছিয়ে বলা যায় বুঝতে পারছিনা । আসলে আমাদের প্রত্যেকেরই তো কিছু দায়িত্ব আছে । আর প্রত্যকেই আসলে খুব একা ।
কিন্তু আপনি বন্দী কেনো? 
আমার ইচ্ছেয় নয় । রাষ্ট্রের চোখে  আমার অনশন বে-আইনি,তাই ।
কিন্তু সরকার তো বলছে,আপনি আত্নহত্যা করতে চান যা একটি শাস্তিযোগ্য অপরাধ?
তারা যদি ওরকম বলে,আমার কিছু করার নেই । আমি আত্নহত্যা প্রবন হলে তো আপনার সাথেই এভাবে কথা বলতাম না ।অনশন আমার প্রতিবাদের একটা পন্থা,যেহেতু আমার এর চেয়ে বেশী কিছু করার নেই ।
কিন্তু এভাবে কতোদিন চালিয়ে যাবেন?
আমি ঠিক জানিনা । যদি ও আমি আশা ছাড়িনা । আমি সত্যের জন্য লড়ছি । এবং জয় হবেই একদিন । আমি ইশ্বরের উপর ভরসা রাখি ।তিনিই আমাকে সত্যের জন্য সাহস যোগান ।

আপনার কারো কথা মনে পড়েনা?
মনে পড়ে । আমাদের মানুষের কথা খুব মনে পড়ে । এই হাসপাতালে আমি বন্দী হয়ে আছি,পুলিশ চারদিকে । কেউ চাইলেই আমার সাথে দেখা করতে পারেনা ।
আপনাকে যদি একটা ইচ্ছাপুরনের সুযোগ দেয়া হয়, কি চাইবেন?
আমার ইচ্ছা? আমরা যেনো মানুষ হিসেবে বাঁচার অধিকারটুকু পাই ।
(আমার জন্য বরাদ্দ সময় শেষ হয়ে যায় । আমি ও আমার গাইড বের হয়ে আসবো,এসময় হাতের ইশারায় শর্মিলা কাছে ডাকেন । নিচু স্বরে বলে 'আমাকে দিল্লী একটা বই পাঠাতে পারেন? নেলসন ম্যান্ডেলা'র জীবনী? ঠিকানায় লিখে দেবেন সিকিউরিটি ওয়ার্ড । না হলে বই পৌঁছাবেনা যে )
***
***
সাক্ষাৎকারটি গ্রহন করেন ভারতীয় চিত্রনির্মাতা কবিতা যোশী,প্রকাশিত হয় তেহেলকা পত্রিকায়, মার্চ ২৫,২০০৬ তারিখে ।
বিক্ষোভকারীদের উপর ভারতীয়
নিরাপত্তাবাহিনীর নির্যাতনের একটি ভিডিওঃ
--------------------------
--------------------------

 
