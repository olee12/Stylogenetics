একজন কবির চলে যাওয়া ।। উচচারনগুলো বড় বেশী শোকের



.
কবি মমিনুল মউজদিন মারা গেছেন ।
সকাল বেলা ইনবক্সে এক বন্ধুর পাঠানো মেইলে জানলাম । বিস্তারিত কিছু নয় । ছোট্ট মেইল । মউজদিন মারা গেছেন সড়ক দুর্ঘটনায়,সপরিবারে ।
অনুভূতিগুলো ভোঁতা হয়ে গেলে চিরতরে,বেঁচে যেতাম । বেঁচে উঠা হয়না আমার । স্বজনেরা,কাছের মানুষ,দূরের মানুষেরা যাদের কাছের বলে জানতাম তাদের মৃত্যুর খবর শুনতে শুনতে,মরতে মরতে বেঁচে আছি ।
২০০৪ এর এক বিষন্ন বিকেলে যেদিন দেশ ছাড়ি,সিলেট এয়ারপোর্ট থেকে জিএমজির ছোট্ট বিমানে চড়েছি ঢাকার পথে । পার্শ্বযাত্রীর সাথে পরিচয় হয়,তিনি ও লন্ডনগামী । মৌলভীবাজার বাড়ী জেনে কথা বাড়াই । নিপু ভাইকে চেনেন কিনা জিজ্ঞেস করি । গল্পকার,কবি আকমল হোসেন নিপুকে চেনেন সেই প্রবাসী ভদ্রলোক । তার কাছেই শুনি আমার প্রবাস যাত্রার প্রথম মৃত্যু সংবাদ । নিপু ভাইয়ের স্ত্রী সবুজ ভাবী মারা গেছেন সেইদিন ।
যেনো সেইদিন থেকে মৃত্যু সংবাদ আমার পিছু ছাড়েনা । চলে গেলো তরুন শিল্পী শাহ আলম,চলে গেলো আড্ডার শেকড় স্বপন,গেলেন কিশওয়ার,গেলেন জুয়েল ভাই ।
গেলেন মউজদিন । কবি মমিনুল মউজদিন ।
কেউ চেনেন হাছনরাজার পৌপুত্র হিসেবে,কেউ শহর সুনামগঞ্জের জোছনাপ্রিয় শহরপিতা হিসেবে,কেউ শুধু কবি-কবি মউজদিন ।
তার নাম শুনেছি ছোটবেলাতেই । বড়মামার বন্ধু । দেখা হয়নি । কবি মউজদিনের সাথে প্রথম দেখা দেশের বাইরে-মেঘ পাহাড়ের দেশ শিলং এ । ২০০০ সালে শিলং এ পড়ি । দেশ থেকে কেউ মেঘালয়,চেরাপুঞ্জি দেখতে গেলে উপযাজক হয়ে গাইড হই । আড্ডা মারি পম্পাদির বাসায় । পম্পাদি সুনামগঞ্জের মেয়ে,বিয়ে হয়েছে শিলং এ । সুনামগঞ্জের হাওড়ের মতোই আদিগন্ত প্রানময়ী । শিলং এ পড়তে যাওয়া সকল সিলেটী-নন সিলেটী ছেলেমেয়েদের ঠিকানা পম্পাদি ।
এক বিকেলে তার ফোন । দেশ থেকে অথিথি এসেছেন । অতিথি দর্শনে গিয়ে কবিকে দেখা । পরিচয় দেয়া । তার কবিতা পাঠ ।পম্পাদির গান । পরদিন শহর শিলং,চেরাপুঞ্জি বেড়াতে যাওয়া । আমি সহযাত্রী । মেঘপাহাড়ের বুক চিরে চিরে যেতে যেতে সেইদিন সারাদিন তার সাথে টুক টাক কথাবার্তা,তর্ক । কবিতার সাথে আমার তখন জোরজবরদস্তি । সবাই কবিতা লিখে,আমি লিখবোনা । কবিদের আমি উপহাস করি । কোন কবি যেনো বলেছিলেন যারা কবিতা লিখতে জানেনা তারা গদ্য লিখে । আমি বলি তার উল্টোটা । গদ্য লিখার সাহস যাদের নেই তারাই কবিতা লিখে নিজেকে আড়াল করে । কবি মউজদিন হাসেন । স্বভাবসুলভ নীচু কন্ঠে বলেনঃ কবিতা আসবে দিন ফেরাতে পারবেনা!
তার সাথে শেষ দেখা আরো বছর দুয়েক পরে । ভারত থেকে ফিরে চাকরীতে ঢুকেছি । তখন তথ্যপ্রযুক্তির জোরালো হাওয়া । শহর সুনামগঞ্জে কি এক সেমিনার তথ্যপ্রযুক্তির । মউজদিন প্রধান অতিথি । আমি ও আমন্ত্রিত অতিথি । মঞ্চে বসে কথা হলো টুকটাক । সেমিনার শেষে তাঁর বাড়ীতে যাওয়ার জন্য বললেন । সময় ছিলোনা হাতে । সেখান থেকেই বিদায় নেয়া ।
হায়,একটা মানুষ । আর কোনদিন দেখা হবেনা ।
হায়,কবি । আর কোনদিন কবিতা লেখা হবেনা ।

(লীলেন ভাই,আহমেদুর রশীদ,নজমুল আলবাব-আপনাদের কারো কাছে মউজদিনের কবিতা থাকলে,পোষ্ট করবেন কি?)

 
