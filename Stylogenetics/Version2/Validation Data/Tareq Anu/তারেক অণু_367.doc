সেইন্ট পিটার্সবার্গের প্রতীক— ক্ষরিত রক্তের গির্জা




রাশিয়ার সাংস্কৃতিক রাজধানী সেইন্ট পিটার্সবার্গের ( লেনিনগ্রাদ) ইতিহাসময় সৌন্দর্যমাখা খালে মোড়া অলিগলি মাড়িয়ে চলেছি নতুন রোমাঞ্চের সন্ধানে, পথের এক বাঁকে এ যাত্রার পথপ্রদর্শক পুরনো বন্ধু স্থানীয় তরুণী নাতালিয়া ক্রাভচেঙ্কো হঠাৎ করেই কণ্ঠস্বরে জরুরী ভাব ফুটিয়ে তুলে বলল, জলদি আমার হাত ধর আর চোখ বন্ধ কর! আজব ব্যাপার, দিনে দুপুরে এভাবে হাত পাকড়ানোর আছে টা কি, তার উপর চোখ বন্ধ করে? কিন্তু পড়েছি মোগলের হাতে, খানা খেতে হবে সাথে! তার শহরে এসেছি, কাজেই যম্মিন দেশে যদাচার বাক্যের মর্যাদা রাখতে কথা রাখতে হল অক্ষরে অক্ষরে। দুচোখ বন্ধ করে কয়েক পা ঢিমে তালে এগিয়েই বোঝা গেল এক মোড় ঘুরছি, সেখানেই নাতালিয়া বলল- এইবার নয়ন সার্থক কর! চোখ খুলতেই রূপকথার রাজ্য থেকে উড়ে আসা এক ভুবনবিদিত আলো ঝলমলে স্থাপত্য যেন জন্ম নিল ইতিহাসের কোচড় থেকে আমাদের সম্মুখ পানে- সেইন্ট পিটার্সবার্গের প্রতীক, সেই সুবিখ্যাত ক্ষরিত রক্তের গির্জা।


বিশ্বের গুটিকয় শহরে মানবজাতির অসাধারণ মননশৈলীর পরিচয় নিয়ে কিছু স্থাপত্য ঠাই দাড়িয়ে থাকে, যেগুলো দেশ কাল সীমানা ছাড়িয়ে পরিণত হয় সেই শহরের প্রতীকে, দেশের গর্বে, সর্বোপরি বিশ্ব সম্পদে। এই তালিকায় যেমন আছে কায়রোর পিরামিড, এথেন্সের অ্যাক্রোপোলিস, রোমের কলোসিয়াম, প্যারিসের আইফেল তেমনি বিশ্বের সর্ববৃহৎ রাষ্ট্র রাশিয়ার মস্কোর ক্রেমলিন এবং সেইন্ট পিটার্সবার্গের ক্ষরিত রক্তের গির্জা। চলুন বন্ধুরা, স্বল্পক্ষনের জন্য ঘুরে আসি এই মোজাইক বিস্ময় থেকে।


এই বিশেষ গির্জাটিতে ৭৫০০ বর্গ মিটার মোজাইকে আবৃত যা দীর্ঘকাল বিশ্বের বৃহত্তম মোজাইক আবৃত গির্জা ছিল ( বর্তমানে ২য় বৃহৎ) কিন্তু এর ভিতরের চেয়ে দর্শনার্থীদের কাছে অনেক বেশী পরিচিত এত বাহিরের অবয়ব যেখানে আকাশ ছোঁয়ার এক অন্যন্য প্রতিযোগিতায় মেতেছে নয়নাভিরাম গম্বুজ টাওয়ারগুলো( রাশিয়ার বিখ্যাত ওনিয়ন ডোম বা পেয়াজাকৃতির গম্বুজ) ।

  আপাতদৃষ্টিতে এদের অনেকগুলোই প্রায় একধরনের মনে হলেও খানিকটে লক্ষ্য করলেই বোঝা যায় প্রতিটি গম্বুজের সৌকর্য আলাদা, ভিন্ন ভিন্ন বৈশিষ্ট্যমণ্ডিত প্রত্যেক চুড়ো, সেই সাথে সাথে নির্মাণ সামগ্রীও আলাদা।





ইংরেজিতে এই গির্জা Church of the Savior on Blood নামেই পরিচিত । এমন নামকরণের পিছনের ইতিহাস বড় বেশী গোলাবারুদে ঠাসা,  ১৮৮১ সালে জার ২য় আলেক্সান্ডারের উপর ককটেল হামলা চালানো হয় জীবননাশের উদ্দেশ্যে, প্রথম বিস্ফোরণে  কিছু না ঘটলেও ২য় বিস্ফোরণের আঘাতে জার অত্যন্ত আহত হয়ে প্রচুর রক্তক্ষরণের পর প্রায় নির্জীব হয়ে পড়ে থাকে এই চত্বরে গ্রিবয়দভ খালের পাশে, পরবর্তীতে হার্মিতাস প্রাসাদে তার চিরপ্রস্থান ঘটে।
জারের সেই আহতাবস্থায় রক্তক্ষরণের স্থানেই ১৮৮৩ পরবর্তী জার ৩য় আলেকজান্ডারের উদ্যোগে তার পিতার স্মৃতির উদ্দেশ্যে এই মহা নির্মাণযজ্ঞ শুরু হয়, ১৯০৭ সালে এর নির্মাণ কাজের সমাপ্তি ঘটে, তখন রাশিয়ার সিংহাসনে ইতিহাসের শেষ জার ২য় নিকোলাস।
১৯১৭ সালে সংঘটিত বিপ্লবের পর থেকে সোভিয়েত ইউনিয়নের শাসনামলে বিভিন্ন মালপত্রের বিশেষ করে আলুর হিমাগার হিসেবে ব্যবহৃত হত এই স্থাপনা যাতে এর সমূহ ক্ষতিসাধন ঘটে, পরবর্তীতে ১৯৭০ সালে হাতে নেওয়া এক মহা পরিকল্পনায় প্রায় তিন দশকের পুনর্নির্মাণ কাজ শেষে তা বর্তমান অবস্থায় ফিরে আসে।

যদিও গির্জাটি ঠিক খ্রিস্টীয় উপাসনার কাজে নিয়মিত ব্যবহৃত হয় না বরং তা পরিণত হয়েছে  সেইন্ট পিটার্সবার্গের পর্যটকদের জন্য মূল আকর্ষণে। যে কারণে এর সদর দরজায় সবসময়ই থাকে হাজারো দর্শনার্থীর ভিড় আর সেই সাথে উচ্চমূল্যের টিকিটের সাথে সাথে ঘণ্টা দুয়েক চলে যায় লম্বা লাইন ধরে ভিতরে প্রবেশ করতে করতেই!
কিন্তু দিনটি ছিল অন্য ধরনের, মূল ফটক থেকে জানা গেল রাশান অর্থোডক্সদের বিশেষ অনুষ্ঠানের কারণে আজ গির্জাটি জোব্বা পরা যাজকদের কবলে, তবে আমরা চাইলে সেই স্থানের গাম্ভীর্য ও তথাকথিত পবিত্রতা বজায় রেখে এই বিরল মুহূর্তের সাক্ষী হতে পারি, তাও মুফতে! নাতালিয়া চোখ কপালে তুলে জানাল এই বিনামূল্যে প্রবেশের দিন কয়েক বছরে মনে হয় একবার আসে, আর আমরা সেই দিনেই হাজির হয়েছি গির্জা প্রাঙ্গণে!

ঢুকে পড়লাম সদলবলে, ভিতরে মনে হচ্ছে হলিউডি কোন চলচ্চিত্রে বিশেষ দৃশ্যের শুটিং চলছে, দামি আলখেল্লা পরা যাজকরা  মন্ত্র পড়তে পড়তে তাদের রীতিনীতি পালন করছে আনুষ্ঠানিকতা বজায় রেখে, কিন্তু ছবি তোলা নিষেধ! কি দারুণ গির্জার ভিতরের দিকের দেয়ালগুলো, মনভুলানো কারুকার্য সমৃদ্ধ। এমন জায়গায় আসলে সেই স্মৃতি ফ্রেমবন্দী না করে কি পারা যায়, তা যতই নিষিদ্ধ হোক?




অল্প পরেই অসামান্য মুহূর্তগুলো স্মৃতির মণিকোঠায় রেখে গির্জার পাশের  সেই খাল ধরে চললাম পরের গন্তব্যে- জারের প্রাসাদ জাদুঘর হার্মিতাসের  পানে।


