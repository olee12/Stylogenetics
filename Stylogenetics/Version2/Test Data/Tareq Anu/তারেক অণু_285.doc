প্রিয় মুখ-১ :  জেন গুডাল




অনেক বছর ধরে ঘুম ভাঙলেই শীতের আঁধারে বা গ্রীষ্মের আলোর বানে চোখের সামনে কিছু প্রিয় মুখ ঝলমল করে ওঠে ঘরের সাদামাটা দেয়ালে, আমার বন্ধুদের ছবি। সারা জীবনের বন্ধু এরা, কোনদিন দেখা হয় নি তাদের সাথে, অনেকেই পাড়ি জমিয়েছেন অন্য ভুবনে, কিন্তু এরাই অনুপ্রেরণা দেন সবসময়ই, জীবনের আনন্দ ছেঁকে নেবার কথা বলে সৃষ্টি সুখের উল্লাসে। এরা নিজেদের সাথে সাথে সারা পৃথিবীকে আলোকিত করে গেছেন তাদের কর্মময় জীবন নিয়ে।
 এদের নিয়েই মার্সেল প্রুস্ত বলেছিলেন- "Let us be grateful to people who make us happy; they are the charming gardeners who make our souls blossom." 


নিশ্চিত ভাবেই আমার প্রিয় মুখেরা আপনারও প্রিয় মুখ, একে একে শুনি সেই প্রিয় মানুষের গল্প। আজ চলুক জেন গুডালের জীবনগাঁথা --  
জেন গুডাল নামটি কানে প্রবেশ করলেই যে ছবিটি চোখে সামনে ভেসে ওঠে তা একজন স্বর্ণকেশী তরুণীর, আলগোছে বসে সামনের দিকে একটি হাত আলতো বাড়িয়ে দিয়েছেন, তার মুখমণ্ডল খুব একটা দৃশ্যমান নয়, তার বাড়িয়ে দেয়া হাত ছোঁয়ার জন্য একটি আবেগি হাত ইতস্তত বাড়িয়ে দিয়েছে অপরপ্রান্ত থেকে এক শিশু শিম্পাঞ্জী, তার মুখে যাবতীয় অনুভূতির বহিঃপ্রকাশ। বিশেষ করে সব কিছু ছাপিয়ে কৌতূহল আর সেই তরুণীর প্রতি তার বিশ্বাস ফুটে ওঠে চোখের তারা দুটোয়।  এটিই সম্ভবত মানুষ এবং বুনো প্রাণীর সহাবস্থানের সবচেয়ে বিখ্যাত আলোকচিত্র।  

সেই সাথে জানা যায়, সারা বিশ্বে বর্তমানে যত জন প্রাইমেটোলজিস্ট ( যারা প্রাইমেটদের নিয়ে কাজ করেন ) আছেন তদের শতকরা ৯৫ জনই এই বিষয়ে গবেষণা করার সিদ্ধান্ত নিয়েছিলেন জেন গুডালের  কাজে অনুপ্রাণিত হয়ে।  গত ৫০ বছরের বেশী সময় ধরে শিম্পাঞ্জীদের নিয়ে গবেষণা এবং তাদের অধিকার রক্ষায় কাজ করে যাচ্ছেন এই মহীয়সী। কিন্তু কি করে জেন গুডাল পরিণত হলেন একজন জেন গুডালে? 

বিশ্বের সবচেয়ে বিখ্যাত প্রত্নতত্ত্ববিদ  এবং আদিম মানুষ বিশেষজ্ঞ ডঃ লুই লিকি ষাটের দশকের প্রথম দিকে ৩ তরুণীকে আমন্ত্রণ জানালেন তিন প্রজাতির এপ নিয়ে গবেষণার জন্য, যাদের আদরের নাম ছিল লুই,স এঞ্জেলস ( জনপ্রিয় টিভি ধারাবাহিক চার্লিস এঞ্জেলসের নামে) , ডিয়ান ফসিতো বিখ্যাত হয়ে আছেন  পার্বত্য গরিলাদের নিয়ে কাজের জন্য, জেন করলেন শিম্পাঞ্জীদের পর্যবেক্ষণ এবং বিরুতে গালডিকাস হয়ে উঠলেন বিশ্বের সেরা ওরাং ওটান বিশেষজ্ঞ।

  কিন্তু জেনের সাথে শিম্পাঞ্জীর শখ্যের ইতিহাস আরো অনেক অনেক পুরনো, ২ বছর বয়সে খেলার সাথী হিসেবে পান তিনি  জুবিলি কে, সেই খেলনাটির জীবিত আত্মীয়দের সাথেই পরে কাটিয়ে দিলেন সারাটা জীবন। 

৭৮ বছরের এই তরুণী প্রথম এখনো সুযোগ পেলেই চলে যান আফ্রিকার গহন অরণ্যে, যেখানে মুক্তভাবে বিচরণ করে তার সুহৃদরা, যে অরণ্যে প্রথমবারের মত শিম্পাঞ্জীদের আচরণ নিবিড় ভাবে পর্যবেক্ষণের জন্য গিয়েছিলেন ১৯৬০ সালে, তাঞ্জানিয়ার গোমবে ন্যাশনাল পার্কে ডঃ লিকির উৎসাহে। 

নিজে অভিভূত হয়ে সারা বিশ্বকে অবাক করে একের পর এক অজানা অবিশ্বাস্য তথ্য জানিয়ে গেছেন তার পর থেকে অবিরত শিম্পাঞ্জীদের নিয়ে, যাদের  সাথে মানুষের ডি এন এর মিল ৯৮ %।

 যদিও জেনের কিছু গবেষণা পদ্ধতি বিশেষ করে শিম্পাঞ্জীদের খাবার দেওয়া, তাদের নাম্বার না দিয়ে নাম ধরে রেকর্ড লিপিবদ্ধ করা ইত্যাদিকে বিজ্ঞান ভিত্তিক মনে না করা হলেও তিনিই পরের ৫০ বছরে করেছেন আসল অসাধ্য সাধন,   নিচে সাল অনুযায়ী তার কিছু অতি গুরুত্বপূর্ণ আবিস্কারের কথা উল্লেখ করা হল যা জীব বিজ্ঞানের ইতিহাসে মাইলফলক হয়ে আছে- 

১৯৬০-   প্রথমবারের মত জানা যায় শিম্পাঞ্জীরা মাংস ভক্ষণ করে। 
           বন্য প্রাণী যে যন্ত্র ব্যবহার করতে পারে তার প্রথম প্রমাণ মিলে উঁইপোকা ধরার জন্য শিম্পাঞ্জীদের লম্বা ঘাস ব্যবহার করতে দেখে। 	
১৯৬৪-    শিম্পাঞ্জীরা যে  পরিকল্পনা করতে এবং তার বাস্তবায়নে সক্ষম তার প্রমাণ মিলে। 
           তারা মানুষের তৈরি বস্তুও ব্যবহার করে সার্থকতার সাথে। 
১৯৬৬-   শিম্পাঞ্জীদের মাঝেও পোলিও রোগ ধরা পড়ে। 
১৯৭০-   এক বিশাল জলপ্রপাত দেখে  কিছু শিম্পাঞ্জীর অভূতপূর্ব অনুভূতি বহিঃপ্রকাশ এবং উল্লাস নৃত্য দেখে জেন ধারণা দেন হয়ত এমন      ভাবেই আদি মানুষের মনে ঈশ্বর ও ধর্মের ধারণার জন্ম হয়েছে, কোন সময় তারা জলপ্রপাত, নদী, গাছ, প্রস্তরখণ্ড, বিশাল প্রাণী – ইত্যাদি দেখে যে বিস্ময়ে অভিভূত হয়েছিল সেখান থেকেই অন্ধবিশ্বাসের শুরু।  
১৯৭৪-  শিম্পাঞ্জীরা যে মাঝে মাঝে ভয়াবহ হিংস্র লড়াইয়ে জড়িয়ে পড়ে তার প্রমাণ পাওয়া গেল । 
১৯৭৫-  শিম্পাঞ্জীদের মাঝেও পাওয়া গেলে স্বজাতি ভক্ষণের অভ্যাস। 
 	      আবার দেখা গেল তারা একে অপরকে সহযোগিতা করে নানা ক্ষেত্রে। 
         সেই সাথে একই বছর দেখা গেল, নারী শিম্পাঞ্জীরা অনেক ক্ষেত্রেই গোত্রত্যাগ করে অন্য দলে চলে যায়, ফলশ্রুতিতে অনেক সময়ই   বেঁধে যায় লড়াই! 
১৯৮৭- এতিম শিম্পাঞ্জী শিশুকে দত্তক নেবার নিদর্শন পাওয়া গেল, তাও এক পুরুষ শিম্পাঞ্জীর মাধ্যমে। 
১৯৯৪- এক শিম্পাঞ্জী গোত্র যে অন্য গোত্রকে তাদের ব্যবহারিক জ্ঞান দান করে থাকে তার প্রমাণ পাওয়া যায়। 
        সেই সাথে প্রমাণ মেলে, মাঝে মাঝে শিম্পাঞ্জীরা জুটি বেঁধে এক পরিবারের দম্পতির মত গোত্রের বাহিরে অবস্থান করে এবং সন্তানের জন্ম  দেয়। 
১৯৯৫- প্রথম শিম্পাঞ্জী জমজের জন্ম । 
        এবং দেখা যায় ওঝা হিসেবেও শিম্পাঞ্জীরা উচ্চমানের, কিছু বিশেষ ঔষধ গাছের পাতা তারা গিলে ফেলে পেটের পীড়ায় আক্রান্ত হলে, কিন্তু চিবায় না ! কারণ, চিবানো পাতাটি পাকস্থলীর অভ্যন্তরে ক্ষতিকারক পদার্থ নিঃসরণ করতে পারে, কিন্তু গিলে ফেললে পাতাটি থেকে কিছু উপাদান সামান্য পরিমাণে বাহির হয়ে তাদের দেহের নানা পরজীবী প্রাণীদের মেরে ফেলতে সাহায্য করে।   


 এর পরের তালিকায় বাড়তেই আছে এবং বাড়তেই আছে।  জেন লিখে গেছেন একের পর এক মূল্যবান গবেষণাপত্র অসাধারণ সব বই,

 সারা বিশ্ব চষে মানুষদের ধারণা দিচ্ছেন বুনোপ্রাণীর সংরক্ষণ, শিম্পাঞ্জীদের অধিকার, পরিবেশ নিয়ে। সেই সাথে হয়েছেন জাতিসংঘের শান্তিদূত।   প্রতিষ্ঠা করেছেন জেন গুডাল ইন্সটিটিউট। 

 আজ পর্যন্ত ন্যাশনাল জিওগ্রাফিক পত্রিকায় জেনের গবেষণা ও জীবন নিয়ে যতবার রিপোর্ট এসেছে আর কাউকে নিয়ে এমনটা হয় নি, সেই সাথে পত্রিকাটির মূল কভারেও তিনি এসেছেন একাধিকবার। 



বছর কয়েক আগে (সম্ভবত ২০০৫ সালে) জেন ঢাকা সফর করেন, সেখানে তার বক্তৃতার এক ফাঁকে সবাইকে উদ্বেলিত করে তার বহু ব্যবহৃত ব্যাগ থেকে দুটি বস্ত বাহির করে বলেন- এই দুটি জিনিস সবসময়ই আমার সাথে থাকে, বিশ্বে যেখানেই যায়, আমি এদের দেখানোর চেষ্টা করি । একটি ছিল  পারমাণবিক বোমায় দগ্ধ হিরোশিমা নগরীর একটি গাছের পাতা- তিনি বলেন প্রকৃতি অসীম শক্তি এবং ফিরে দাঁড়াবার ক্ষমতার কথা এই পাতা প্রদর্শনের মাধ্যমে। 
আর ২য় জিনিসটি বাংলাদেশের একটি পয়সা ( সিকি বা আধুলি) , সেটি দেখিয়ে বলেন বিশ্বের সবচেয়ে বঞ্চিত জনগোষ্ঠীর অন্যতম গ্রামবাংলার নারীরা, যাদের বলতে গেলে  জীবনে কোন আশা-স্বপ্ন ছিল না, তারা এই খুচরো পয়সা তিল তিল করে সঞ্চয় করে, একসাথে কাজ করে নিজেদের ভাগ্য নিজেরা গড়েছেন! আমি সারা বিশ্বকে এই পয়সা দেখিয়ে বলি- গ্রাম বাংলার নারীরা সারা বিশ্বের কাছে উদাহরণ ।  
লন্ডনের জন্ম নেওয়া কিন্তু আফ্রিকায় জীবনের অধিকাংশ সময় কাটানো জেনকে ঈশ্বর বিশ্বাস নিয়ে প্রশ্ন করা হলে স্মিত হেসে উত্তর দেন- "I don’t have any idea of who or what God is. But I do believe in some great spiritual power. I don’t know what to call it. I feel it particularly when I’m out in nature. It’s just something that’s bigger and stronger than what I am or what anybody is. I feel it. And it’s enough for me."

ভালো থাকুন জেন গুডাল। আপনাকে ভীষণ প্রয়োজন আমাদের, সমস্ত প্রাণীজগতের, পৃথিবী নামের গ্রহটার।  

(ব্যবহৃত আলোকচিত্রগুলো নেট থেকে, মূলত ন্যাশনাল জিওগ্রাফিক সোসাইটির ওয়েব পেজ থেকে নেওয়া হয়েছে। )

