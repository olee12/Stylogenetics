সম্পত্তিতে নারীদের সমানাধিকার:: ধর্ম ও জিরাফের উদ্ভট কোলাজ-১



সাম্প্রতিক সময়ে বাংলাদেশের অনেকগুলো ঝাঁঝালো আলোচনার মধ্যে একটি ছিল সম্পত্তিতে নারীদের সমানাধিকার নিশ্চিত করা বিষয়ক সরকারী প্রস্তাবনা ।
স্বাভাবিক বিচারবুদ্ধি সম্পন্ন নারী এবং পুরুষগন এই প্রস্তাবনাকে স্বাগত জানিয়েছিলেন । স্বাগত না জানানো কোন কারন নেই । 
অপরদিকে  সংগঠিত ইসলামিক দলগুলো,আলেম,মোল্লা, ইমামগন এই প্রস্তাবনা্র তীব্র প্রতিবাদ জানিয়ে একে প্রতিহত করার জেহাদী ডাক ও দিয়েছেন । জরুরী অবস্থার মধ্যে তারা হাজারে হাজারে/লাখে লাখে সমবেত হয়ে তাদের প্রতিবাদ জানিয়েছেন । তাদের প্রতিবাদ না জানানোর ও কোন কারন নেই ।
এই দুই বিপরীত পক্ষের মধ্যে দ্বিতীয় পক্ষের অবস্থান আমার কাছে স্পষ্ট,সাবলীল ও আন্তরিক মনে হয়েছে । এরূপ মনে না হওয়ার ও কোন কারন নেই আসলে ।
প্রথম পক্ষীয়গন-বাংলাদেশের স্বাভাবিক বিচারবুদ্ধি সম্পন্ন নারীসকল ও পুরুষগন,অনুমান না করার কোন কারন নেই যে তাদের প্রায় সকলের ইসলাম ধর্মে প্রতীতি আছে । তাদের মধ্যে বিচ্ছিন্নভাবে কেউ কেউ ব্যক্তিগতভাবে ধর্মের সমালোচনা করতে পারেন কিন্তু  'আমি মুসলমান নই',-এরকম উচ্চারনের সাহস কিংবা ইচ্ছে কোনটাই তাদের নেই ।
অন্যসব ধর্মের মতো চরিত্রগত ভাবে ইসলাম ও বাইনারি নাম্বারের মতো । ০ কিংবা ১ । হ্যাঁ অথবা না । পূর্ন সমর্থন কিংবা পুর্ন অবিশ্বাস । যতোটুকু বুঝি-'মহিমায় আছি,গ্লানিতে নেই' এরকম আধাখেঁচড়া সুবিধাবাদী প্রেমিকের স্থান ধর্মে নেই । ইসলাম ধর্মের ক্ষেত্রে বিষয়টা আরো সিরিয়াস কারন এই ধর্মটা সবচেয়ে আধুনিক(সময়ের বিচারে) এবং স্ট্রাকচারড । তার লিখিত সংবিধান কোরান শরীফ,যার প্রতিটি বাক্য বিনা প্রশ্নে মেনে নেয়া মুসলমান হবার অন্যতম প্রধান শর্ত ।
এই সংবিধানে মুসলমানদের পারলৌকিক বিষয় আশয়ে র পাশাপাশি ইহলৌকিক জটিলতা বিষয়ে সমাধান দেয়া আছে-নিজেকে মুসলমান দাবী করা প্রতিটি নারীপুরুষ এই সমাধান মেনে নিতে বাধ্য যদি না তিনি নিজেকে ইসলাম থেকে বিচ্যুত ঘোষনা করেন ।  সম্পদের বন্টন সম্পর্কে ও কোরানের নির্দেশ সুস্পষ্ট, দ্ব্যর্থহীন । বলা হয়েছে কোরানের অনেক  আয়াতই এবসার্ড,ধরে নিতে পারি ঐ আয়াতগুলো ফিলোসফিক । আইন-কানুন,বিধিবিধান বিষয়ক নীতিমালা তো আর এবসার্ড হতে পারেনা ।
যাই হোক, সম্পত্তি বন্টন বিষয়ক কোরানের বিধান কি রকম?
সুরা নিসা আয়াত ১১:
আল্লাহ নির্দেশ দিচ্ছেন তোমাদের সন্তানসন্ততি সম্পর্কেঃ এক ছেলে পাবে দুই মেয়ের অংশের সমান;যদি দুই মেয়ের বেশী থাকে তবে তারা পাবে যা সে রেখে গেছে তার দুই-তৃতীয়াংশ,আর যদি একে মেয়ে থাকে তবে সে পাবে অর্ধেক,আর তার যদি সন্তান থাকে তবে তার পিতামাতা প্রত্যেকে পাবে তার ছয়ভাগের একভাগ,কিন্তু যদি তার সন্তান না থাকে,শুধু পিতামাতা তার উত্তরাধিকার হয় তবে তার মা পাবে তিন ভাগের এক ভাগ; কিন্তু যদি তার ভাইয়েরা থাকে তবে তার মা পাবে ছয়ভাগের একভাগ,মৃত ব্যক্তির অসিয়তের দাবি বা ঋন পরিশোধের পরে ।
তোমাদের পিতামাতা ও তোমাদের সন্তানরা,তোমরা জানোনা এদের মধ্যে কে তোমাদের উপকারের দিক দিয়ে বেশী আপন । এ আল্লাহর বিধান । আল্লাহ সর্বজ্ঞ তত্বজ্ঞানী ।
সমবন্টনের প্রতিবাদকারী মুসলিমদের প্রতিবাদকে আমার কাছে যৌক্তিক মনে হয় ঠিক এই পয়েন্টে । আল্লাহর বেঁধে দেয়া বিধি-বিধান নিঃশর্তে মেনে নেয়ার অংগীকার করেই তো মুসলমা হওয়া । তো সেই বিধি-বিধান আমার নিজস্ব বিবেচনায় অন্যায্য মনে হলে ও তা লংঘনের কোন সুযোগ কি ধর্ম তার অনুসারীদের দিয়েছে?
যারা সমবন্টনের দাবী করেন কিংবা দাবীকে সমর্থন করেন তাদের কি এই সাহস কিংবা সুযোগ আছে আদৌ যে স্পষ্ট করে বলা- কোরানের এই বন্টন ব্যবস্থায় অন্যায্য,অন্যায্য বলেই আমরা মানিনা । এই বলার পর আবার সেই কোরানের ধর্মে নিজেকে স্থিত করাটা কতোটুকু নৈতিক?
এ ছাড়া ভেবে দেখা জরুরী-আজকের পৃথিবীতে ধর্মের বিধান না মানলে ও চলেকিন্তু রাষ্ট্রে বাস করতে হলে রাষ্ট্রের বিধান তো মানতেই হবে ।
বাংলাদেশ রাষ্ট্রের বিধানই তো প্রত্যেক নাগরিককে বাধ্য করে কোরানের বিধান মানতে । রাষ্ট্রধর্ম ইসলামের কথা  বাদই দিলাম- রাষ্ট্রীয় মুল নীতির একটা যে -'আল্লাহর উপর পুর্ন আস্থা'
আল্লাহর উপর পুর্ন আস্থা রেখে তার বিধিবিধান বিনাপ্রশ্নে না মানলে তো আপনি রাষ্ট্রের মুলনীতিকে ই অস্বীকার করলেন । সে আপনি জনাব হাসান মোরশেদই হোন কিংবা শ্রী রাধামাধব ব্যানার্জীই হোন ।
এই পুন্যভূমে জন্মলাভের মাহেন্দ্রক্ষনেই তো আপনি নাকে খত দিয়েছেন আল্লাহর উপর পুর্ন আস্থা রাখবেন ।
তো?

