পাঠপ্রতিক্রিয়া ।। 'অস্তিত্বের অন্ধকার'-শোহেইল মতাহির চৌধুরীর  অণুগল্প



 (সচলায়তনের সাম্প্রতিক প্রকাশনা-অণুগল্প সংকলন 'দিয়াশলাই' পুরোটা পড়া শেষ করলাম । প্রায় প্রতিটি গল্প আলাদা আলাদা আলোচনার দাবী রাখে,হয়তো সকলে মিলে সবগুলো গল্প নিয়ে এরকম আলোচনা জমে উঠতে ও পারে । আমি শুধু একটি গল্পের পাঠপ্রতিক্রিয়া জানালাম) 
সংকলনের ঠিক শেষ গল্পের আগেরটি 'অস্তিত্বের অন্ধকার' । নামকরনের স্বার্থকতা আছে অবশ্যই, সেটা পাঠক পাঠ শেষে টের ও পাবেন তবু এই গল্পের এই নাম আমাকে তেমন আগ্রহী করে তোলেনা । কেনো? সে প্রশ্নের মেলেনা উত্তর!
প্রথম প্রায় এক তৃতীয়াংশ এক ছায়া-সমুদ্রের আবহ বর্ণনা । জমাট অন্ধকার-গাছপালা,হাসপাতালের কলতলা,চল্লিশ ওয়াটের বাল্ব,মানুষ বা বস্তুর ছায়া তৈরী না হওয়ার অনুসংগ ।
শোহেইল মতাহির সিনেমা দেখেন,সিনেমা বানানোর স্বপ্ন দেখেন,সিনেমার বানানোর কলাকৌশল প্রশিক্ষন নেন ।
 তাঁর সিনেমাবাজী কি গল্পের উপর আছড় করে? 
আবহ বর্ণনা শেষে হাসপাতালের প্রায় অন্ধকার কলতলায় প্রাণ পায় দুটো চরিত্র, গর্ভপাতের রক্তস্রাব পরিস্কার করা যাদের পেশা । সংলাপ থেকে ধারনা তৈরী হয় এদের একজন পুরুষ আরেকজন নারী । নারীটি তার পেশায় সহজাত নয়, এই কাজ ভালো লাগে না তার, তার কোথাও পালিয়ে যেতে ইচ্ছে হয় , সে বলে-
'ইস এই কাম করতে আর ভালো লাগেনা ।মনে হয় পলাইয়া যাই'
পুরুষ তখন বলে-
'যেই খানকীর জন্ম হইছে পাড়ায় তার আবার সতীপণা' 
এইখানে এসে গল্পের ভেতরে আরেক গল্প টের পাওয়া যায়, আর সম্ভাবনা তৈরী হয় শোহেইল মতাহিরের হাতে এক স্বার্থক অণুগল্প জন্ম নেবার ।অণুগল্প তো সেই ঠাসবুনোটের কৃশ কাঠামো যা  একই সাথে সমগ্রের শক্তি ও বিস্তারের সম্ভাবনা ধারন করে । 
গল্পকার ভাঁজের ভেতরের সে ভাঁজটুকু খুলতে কার্পণ্য ও করেননা । শোনা যায় আরেক জন্মবৃত্তান্ত- অনেকবছর আগে এই হাসপাতালেই রোগী রিলিজ হবার পর বেডে পাওয়া গিয়েছিলো কাঁথায় মোড়ানো এক নবজাতক ।
তাহলে 'পাড়ায়' জন্ম নেয়া 'খানকী' কে? নাকি মায়ের ফেলে যাওয়া অবাঞ্ছিত শিশুটির বড় হয়ে গর্ভপাতের রক্তস্রাব পরিস্কারের অনীহাকে 'পাড়ায় জন্ম নেয়া খানকীর সতীপণা'র সাথে তুলনা?
কিন্তু বিভ্রান্তি শেষ হয়না যখন শেষের দিকে এসে গল্পকার বলেন- 'নিজের জন্মবৃত্তান্ত আরেকবার শুনে নিয়ামত সারারাতের জন্য চুপ মেরে যায়'
ধোঁয়াশা তাহলে কেবল জন্মবৃত্তান্তেই নয় ,যে জন্ম নিলো তার লিংগপরিচয়ে ও?  স্পষ্ট করে উল্লেখ না করলে ও পারস্পরিক সংলাপ ও উদাহরন ধারনা তৈরী করে 'পাড়ায় জন্ম নেয়া খানকী' অথবা ' ফেলে যাওয়া' শিশুটি নারী । অথচ শেষে এসে গল্পকার জানান তার নাম নিয়ামত
যে নিয়ামতের কাছে 'আলো দিয়ে অন্ধকার তাড়ায়  ছবি আঁকা মায়ের কোলে শিশু'  হাসপাতালের এই সাইনবোর্ডটাকে এক তীব্র পরিহাস মনে হয় । মা ও শিশুর মমতায় মাখামাখি এই ছবি দেখে নিয়ামত মাথা নাড়ে - মিছা ছবি,মিছা ছবি'
হায় এইরকম কতো মিছাছবির সাইনবোর্ডের ঝলকানির নীচে আমাদের যাপিত জীবনের ক্লেদ,অবসাদ ও বিবমিষা ।

'নিয়ামতের ইচ্ছা হয় চারপাশ থেকে অন্ধকার এনে সাইনবোর্ডটাকে লেপ্টে দিয়ে,কিন্তু অন্ধকারকে ধরার উপায়টা তার জানা নাই'
ঠিক এই জায়গায়  এসে সবকিছু আসলে আর সবকিছুকে ছাড়িয়ে যায় । পাঠককে সংক্রমিত করার যে নিষ্ঠুর কৌশল লেখকের,আমি তা থেকে নিজেকে উদ্ধার করতে পারিনা আর । নিয়ামতের বদলে ঐ আলো ঝলমল সাইনবোর্ডের নীচে আমি নিজেকে আবিস্কার করি । আমার রন্ধ্রে রন্ধ্রে ছড়িয়ে পড়ে 'অস্তিত্বের অন্ধকার' কিংবা 'অন্ধকারের অস্তিত্ব' । বহুদিন আগে পড়া সুনীল গাংগুলীর কবিতার একটা লাইন আমাকে হ্যামারিং করে
'রোদ্দুর মহৎ করে মন,আমার চাই ক্লান্ত অন্ধকার'
প্রিয় শোহেইল মতাহির,
ঠিক এই জায়গাতে এসে আপনি থেমে গেলেন না কেন? শেষের দু লাইনের উপসংহার কিংবা পরিনতি  কি খুব জরুরী ছিল? পাঠক যে মুহুর্তে আক্রান্ত ঠিক সেই মুহুর্তে তাকে ছেড়ে দিন না কেনো এক সমাপ্তিহীন রহস্যময়তায়?  সে তার নিজের মতো করে উপসংহার কিংবা পরিনতি সৃষ্টি করুক নিজস্ব ভাবনায় ।
সফল গল্পপাঠের যন্ত্রনা কিংবা আনন্দ তো এটুকুই । 

