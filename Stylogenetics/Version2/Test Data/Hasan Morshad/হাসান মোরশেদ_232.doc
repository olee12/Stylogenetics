নমস্কার বাংলাদেশ ।। আত্নপ্রবঞ্চনার অংশীদারিত্ব



.
আমাদের তিনদিক ঘিরে আছেন এক মহাশক্তিশালী দেবতা । দেবতা মুলতঃ মৃত্যুর, তিনি ইচ্ছেমতো পানি বন্ধ করে, ইচ্ছে হলে পানিতে ভাসিয়ে অথবা ইচ্ছে হলে এমনি এমনি ও মেরে ফেলতে পারেন আমাদের ।  অবশ্য দেবতাকে ঢাল বানিয়ে কদাচিৎ আমরা বেঁচে ও যাই , আমরা বেঁচে যাই নিজেদের বিবেক ও বিবেচনাবোধের হাত থেকে ।
আমাদের প্রতিবেশীর উপাসনাগৃহ আক্রান্ত হলে আমরা নিজেদেরকে সান্ত্বনা দিতে পারি - আহা , ওরা বাবরী মসজিদ না ভাংগলে নিশ্চয়ই আমাদের পাড়ার মন্দিরটা কেউ ভাংগতোনা ।
আমার প্রবোধ খুঁজি, আমরা আমাদের হীনমন্যতা আড়াল করি অন্যদের নৃশংসতার তুলনায় নিজেদের বর্বরতাকে লঘুতর বিবেচনা করে ।
আমরা বেশ আড়াল খুঁজি,আমার বিবেক ও বিবেচনাবোধ বিব্রত হলে নিজেদের পিঠ চাপড়াই-যত যাই হোক আমাদের এখানে তো গুজরাটের মতো কিছু হয়নি, হিন্দুগুলো একটু ইয়ে আছেই । না হলে ভারতে কতো মুসলমান নির্যাতন হয়, কই একটা মুসলমান ও তো ভারত ছেড়ে বাংলাদেশে আসেনা । আর এদিকে একটু কিছু হলেই ব্যাটার ঐদিকে পাড়ি জমায় । আসলেই ওদের ওইপাড়ের জন্য বেশী বেশী টান ।
আমরা গজ ফিতা দিয়ে মেপে দেখতে চাই কতোটা নির্যাতন হলে ভিটেমাটি ছেড়ে পালিয়ে যাওয়াটা স্বাস্থ্যকর মনে হতে পারে । ২০০১ এর অক্টোবরে ভোলার চরে সংখ্যালঘু গ্রামে দু সপ্তাহ জুড়ে যে নারকীয় বিজয় উল্লাস চললো নারীদের সম্ভ্রম ভোগ করে , একজন মায়ের আহাজারী শুনা গেলো যিনি তার কিশোরী মেয়ের ধর্ষকদের কাছে কড়জোরে প্রার্থনা করছেন -'বাবারা এক একজন করে এসো, আমার মেয়েটা খুব ছোট', ধর্ষনপর্ব শেষে সেই মা তার ক্ষতবিক্ষত সন্তানকে আঁকড়ে কেনো এই মানচিত্র ছেড়ে চলে গেলেন, তার কি একটু ও দেশপ্রেম নেই?- সেই প্রশ্ন আমরা তুলতেই পারি ।
হ্যাঁ, সেই প্রশ্ন তোলার অধিকার আমাদের আছেই যেহেতু আমরা প্রচার করতে ভালোবাসি আমরা বাংলাদেশীরা আসলে কিন্তু অসাম্প্রদায়িক । এ ক্ষেত্রে ও আমরা ভারতীয়দের সাম্প্রদায়িকতার হাজারো উদাহরন সামনে হাজির করে প্রমান করে ছাড়বোই-যতো যাই হোক শেষপর্যন্ত আমরা কিন্তু ওদের চেয়ে অসাম্প্রদায়িক ।
আমরা এইভাবে ক্ষত ঢেকে রাখি,ঢেকে রাখতে রাখতে ক্ষত থেকে পঁচা দুর্গন্ধ বের হতে থাকে । এই ক্ষত তৈরী করেছে যে রাষ্ট্র ব্যাবস্থা আমরা তাকে প্রশ্ন করিনা বরং তার দায়গুলো আমরা বহন করতে থাকি, মিছে বাহানায় নিজেদের সাথে প্রবঞ্চনা করে যাই । 
[ধর্মনিরপেক্ষতা ও ধর্মীয় স্বাধীনতা.- The Second Proclamation (Fifteenth Amendment) Order, 1978 (Second Proclamation Order No. IV of 1978) এর 2nd Schedule বলে বিলুপ্ত৷]
১৯৭৮ সালে সংশোধনীর মাধ্যমে যখন ধর্মনিরপেক্ষতা ও ধর্মীয় স্বাধীনতাকে বিলুপ্ত করে রাষ্ট্রীয় মুলনীতি হিসেবে আল্লাহর উপর পূর্ন বিশ্বাসকে প্রতিস্থাপন করা হলো- আমরা তখন তাকে প্রশ্নবিদ্ধ করিনা ।  যে রাষ্ট্রের মুলনীতি আল্লাহর উপর পূর্ন বিশ্বাস সেই রাষ্ট্রে  একজন অবিশ্বাসী কিংবা একজন ইশ্বর, গডের উপর বিশ্বাসীর মর্যাদা কতোটুকু? কিংবা আল্লাহর উপর পূর্নবিশ্বাস ব্যতিরেকে এই রাষ্ট্রের নাগরিক হওয়ারই আদৌ কোন সুযোগ আছে কিনা?
আমরা যারা সংখ্যায়গুরু তারা প্রবলভাবে ভুলে থাকতে চাইযে, এই রাষ্ট্র ' অর্পিত সম্পত্তি আইন' নামে এক দানবীয় আইন টিকিয়ে রেখেছে বছরের পর বছর ধরে । এই সেই আইন যেখানে একজন জেলা প্রশাসকের ঘোষনাতেই একজন  ধর্মীয় সংখ্যালঘু তার ভূ-সম্পত্তির মালিকানা হারাতে পারেন । 
সংবিধান কাঁটাছিড়া হয়ে সংখ্যাগুরুদের ধর্মীয় বানী জুড়ে বসে তার শুরুতে, মুলনীতি গৃহীত হয় সংখ্যাগুরুদের  প্রভূতে বিশ্বাস, রাষ্ট্র নিজে গ্রহন করে সংখ্যাগুরুর ধর্ম,রাষ্ট্র টিকিয়ে রাখে সংখ্যালঘু ভূমি দখলের আইন----এইসব প্রাতিষ্ঠানিক সাম্প্রদায়িকতাকে আমরা অস্বীকার করিনা, এটা সেটা নিয়ে আন্দোলন হয়-এইসবের বিরুদ্ধে তেমন কোন উচ্চারন হয়না, ভোটার তালিকায় সযতনে সংখ্যালঘুদের  বাদ দেয়া হয় বিপরীতে বিহারী আর রোহিংগাদের যুক্ত করে দিয়ে  ধর্মীয় সংখ্যাগুরুত্বের অনুপাত  আরো বাড়িয়ে দেয়া হয় ।
তবু আমরা বেশ তৃপ্তির ঢেঁকুর তুলি । এইসব টুকটাক তো আছেই, তবু কিন্তু শেষপর্যন্ত আমরা বেশ অসাম্প্রদায়িক, অন্ততঃ ওদের চেয়ে- ঐ যে দেবতারা আমাদের ঘিরে আছেন তিনদিক দিয়ে ।
এইসব হীনমন্যতা, আত্নপ্রবঞ্চনা আর কাপুরুষতা নিয়ে আমাদের দিনপাত । আমরা ভালোই আছি, ভালোই থাকি । 
 
