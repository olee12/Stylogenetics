ইমনকে লেখা চিঠি



ইমন,
  চন্দনকাঠের যে বাক্সটায় তোমার সব চিঠিগুলো রেখেছি, সেই বাক্সটার গন্ধ অপূর্ব! তোমার চিঠির কাগজেও সুন্দর গন্ধ থাকতো! হাল্কা গোলাপী পাতায় গোলাপের গন্ধ! হাল্কা কমলা ছোপ দেওয়া সাদা রঙের পাতায় শিউলির গন্ধ! সব এখনো আছে। পাতাগুলো পুরানো হয়ে এসেছে, লেখাগুলো ম্লান হয়ে এসেছে, গন্ধ ফিকে হয়ে এসেছে, কিন্তু আছে।
   ইমন, তুমি যেখানে চলে গেছ, সেখানে বকুলগাছ আছে? বকুলফুলের গন্ধ পাও আজো তুমি? ফুলের সময়ে বকুলফুল রুমালে জড়িয়ে রেখে দিতাম ছোট্টো ব্যাগটার মধ্যে, মাঝে মাঝে মনে হয় সেই সুরভীসার আজো বুঝি রয়ে গেছে সেখানে। 
 আমাদের বাড়ীর গেটের পাশে দু'খানা কামিনীফুলের গাছ ছিলো। সে ফুলের গন্ধে তুমি কেমন উদাস হয়ে যেতে।  আর উঠানের বাঁদিকে কলাবতীঝাড়ের কাছেই ছিলো শিউলি গাছটা। শরতের ভোরের বেলা সে গাছের তলা সাদা হয়ে থাকতো ফুল ঝরে। তুমি শুধু সেই জন্যই আসতে সেইসব শিশিরভেজা সকালে।
 ইমন, সুন্দর গন্ধের দিকে তোমার আকর্ষণ ছিলো অপরিসীম! প্রায় অবসেশন! সুন্দর গন্ধের সবকিছু নিয়ে কত কথা বলতে তুমি! তুমি বলতে  ফুটন্ত ভাতের গন্ধের মতন সুন্দর গন্ধ আর নেই, কলাপাতায় ধোঁয়াওঠা ভাত উপরে একটু ঘী, এরো গন্ধ সুন্দর। নিবু নিবু গরম মাটির উনুনে এক আঁজলা জল, সেই গন্ধ! হ্যারিকেন লন্ঠনের কেরোসিনের গন্ধ! সেও সুন্দর। শুকনো গরম মাটির উপরে প্রথম বৃষ্টি, সেই সোঁদা গন্ধ! কী অপূর্ব সুন্দর! 
   গরম তেলে ফোড়ন দেয়ার গন্ধ, তারপরে ডাল ঢেলে দেবার পরে সেই গন্ধ বদলে যেতে থাকা, এর সঙ্গে ছ্যাঁৎ করে ওঠা শব্দটার অদ্ভুত এক সাউন্ড এফেক্ট! নতুন আলুসেদ্ধ তেল দিয়ে মাখা, সর্ষের তেলের ঝাঁঝঝাঁঝ গন্ধ আর একটা তেলমাখা সবুজ লংকা, গরম ভাতের পাশে। সব মিলিয়ে কেমন একটা ঘ্রাণ, খিদে পাইয়ে দেয়। সরু করে কাটা আলুর ঝুরিভাজার গন্ধ আবার আরেকটু অন্যরকম। ফুলের মতন ঝিরি ঝিরি করে করে কেটে ডুবো তেলে ঝিঙাভাজা, তার গন্ধটাও মনে পড়ে। 
    তোমার সঙ্গে মিশে মিশে আমারও সুন্দর গন্ধের দিকে টান হলো। আমিও অনুভবের সীমায়  পেতে থাকলাম তাদের। শরত্কালের ভোরবেলার গন্ধ, বর্ষার সন্ধ্যার গন্ধ, গ্রীষ্মের বিকেলের গন্ধ, হেমন্তের রাত্রির গন্ধ ... পৃথিবী ঋতুতে ঋতুতে প্রহরে প্রহরে নতুন নতুন পারফিউম মাখে, প্রত্যেকদিন নতুন, কত আছে কেজানে ... 
    কেউ কি হেমন্তের মধ্যরাত্রির গন্ধ পেয়েছে? ধানের গন্ধ, ক্ষীরের গন্ধ, পিঠার গন্ধ মিলেমিশে থাকতো সেটায়। কুয়াশার গন্ধ পেয়েছে কেউ মাঘপঞ্চমীর সকালে? নিমপাতা আর হলুদের গন্ধ ছিলো তাতে। কেউ কি জৈষ্ঠ্যের মধ্যাহ্নের গন্ধ অনুভব করেছে? আমি শুকনো লঙ্কার গন্ধ পেতাম ওসব দুপুরের রোদে। আষাঢ়ের প্রথম মেঘমেদুর হয়ে আসা আকাশের গন্ধ নিয়েছে কেউ? 
       পায়ে পায়ে বৃষ্টি এলো, আঁচলে জড়িয়ে গেল নীল
       রাঙামাটির পথটি ভেজা, ঐ যেখানে আয়নাঝিল-
       সেখানে শালুকবনে কেজানি লুকিয়ে ডাকে
       সেখানে পাতার ফাঁকে পানকৌড়ি ঘুমিয়ে থাকে
       হঠাৎই বিজলি চোখে বুলিয়ে গেল কী ঝিলমিল!
       পায়ে পায়ে বৃষ্টি এলো, আঁচলে জড়িয়ে গেল নীল-

