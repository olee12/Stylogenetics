নিত্যতা সূত্র



 আমি মানুষটা রান্নাবান্নার ব্যাপারে বেজায় আইলসা মানে যারে কয় গিয়া  রক্ষণশীল। ডালতরকারি নিত্যতা সূত্রও সম্ভবত আমারই খানিকটা পরিবর্তিত পুনরাবিষ্কার (মহাভারতে সেই সূর্যের দেওয়া অক্ষয় তাম্রস্থলী এই ব্যাপারে পাইওনিয়ার)। 
      নিত্যতা সূত্র লইয়া ভাবতাছেন তো? ব্যাপারটা হইলো সোজা। একদিন বেশ সময় টময় আছে দেইখা জম্পেশ কইরা একটা তরকারি রান্না করা হইলো, তাতে গরম তেলে ফোড়ন টোড়ন নিয়ম মত দিয়া ফুলকপি টমাটো আলু কড়াইশুটী গাজর বরবটি হ্যালোপিনো যা যা পাওয়া গেল. সব দেওয়া হইলো, কুচানো চিকেনও পাওয়া গেলে দেওয়া গেল। এই জিনিসটি যত্ন কইরা করার পরে তো ভাত বা রুটির সাথে খাওয়া হইলো। খাওয়ার পরে নিশ্চিতরূপেই হরেকরকমবা তরকারিটা খানিকটা কইমা গেল। পরের দিন কুছ পরোয়া নাই, খানিকটা মুগ মুসুর বা আধাভাঙা মটর যারে এরা কয় ইয়েলো স্প্লিট তা খানিকটা লইয়া সিদ্ধ কইরা তরকারিতে দেওয়া হইলো। সেইদিন আর সেইরাতে খাওয়ার পরে খানিকটা কইমা গেল দেইখা তারপরদিন কিছু আলুগাজরব্রোকোলি কুচাইয়া মিশাইয়া দেওয়া হইলো। ডালতরকারি দুইয়ে মিল্যা পরিমাণ একই থাকতে থাকলো খাওয়া সত্ত্বেও। একেবারে অক্ষয় অমৃতপাত্র যারে কয়। 
      তো সেই আমি যে কিনা কালেভদ্রে আয়োজনের রান্না করি, সেও দিফিও র চমৎকার বিরিয়ানি রেসিপি দেইখা নাইচা উঠলো। যদ্দূর সম্ভব বিশ্বস্তভাবে অনুসরণ কইরা (সামান্য সামান্য মডিফিকেশন বাদ দিলে আরকি ) প্রায় সব পয়েন্ট কভার কইরা বানাইয়া ফেললো বিরিয়ানি। তারপরে খাইয়া তাব্ধা হইয়া রইলো। পরেরদিন বাসি বিরিয়ানির স্বাদ আরো খুললো। সমস্ত ক্রেডিট দিফিওর পাওনা। 
    এর পরে যেই হারে চিকেন পিরীত বাড়লো, কেজানে কোনদিন হয়তো চিকেন চৌরিচৌরা খাওয়াইয়া দিবো আমারে। জানেন না চিকেন চৌরিচৌরা? সে হইলো আমাদের লামাহরিদাদার রেসিপি। চোরাই চিকেন দিয়া নাকি রানতে হয় রাত বারোটার পরে আর খাইতে হয় রাত দুইটার আগে। কী দিয়া কী করে কয় নাই, তবে খাইতে নাকি হয় কেয়াবাৎ। 
      একবার ওনারা --তখন ওনারা কলেজে, কয়েক বন্ধু মিলা মুরগী চুরি করতে গেল হোস্টেলের পাশের মুর্গীফার্মে। সেইখানে মুরগীর খাঁচার উপরে নাকি মালিক ঘুমাইতো।(কী কর্তব্যপরায়ণ মালিক, কন দেখি একবার! ) মুরগীর কঁক কক শুইনা মালিক উইঠা পড়লো আর চোরের দলের কয়েকজন তার চোখমুখগলা জোরে চাইপা ধরলো। সে বেচারা ভয় পাইয়া কয়, " আ আ আমি নিজে হাতে মুরগী বাইছা দিতাছি, আমারে মাইরেন না।" কিন্তু চোরের দলের পান্ডা-রান্নাটা যার রেসিপিতে, সে কয় "না, ও নিজে দিলে ডাকাতি হইয়া যাইবো, রান্নাটা হইয়া যাইবো চিকেন ডাকাতিয়া। তার রেসিপি আলাদা। ব্যাটারে মটকা মাইরা পইড়া থাকতে ক।" তো, তাই হইলো, মালিক মটকা মাইরা পইড়া রইলো আর চোরেরা চিকেন নিয়া গিয়া চিকেন চৌরিচৌরা রানলো। খাইয়া তর হইল।    
    রান্নাঘর সিরিয়ালে বাঁধামুগমুরগী দেইখা ট্রাই দিলাম, ভালোই হইলো। মুগডাল মরিচ মশলা ঘী ইত্যাদি দিয়া টাইট ঝোল কইরা সেই ঘন গ্রেভির উপরে ভিনিগারে ভিজানো মুরগীর কড়া কইরা ভাজা ঠ্যাঙ। উপরে বাঁধাকপির বড় বড় টুকরা দিয়া ড্রেসিং । খাইতে খারাপ না, পরোটা রুটী দিয়াও চলে। এই পথ দিয়া নিজে আবিষ্কার করলাম ফুলমুসুরমুরগী। কী জিনিস বুইঝা লন।    
     তবে একটা কথা কই, চিরকাল কাজে লাগে। আইলসামিতে হয়তো রান্ধেন নাই বা খুব ঝড়বৃষ্টি হইতাছে, বাইরনের উপায় নাই। ঘরে আছে ভাত আর আলুভর্তা। তখন কড়াইতে একটু তেল আর একটু মাখন গরম কইরা খানিকটা গোটা জিরা আর গোটা যোয়ান দিয়া দেন, চড়চড়াইয়া উঠলেই নামাইয়া আলুভর্তা ভাতের উপরে ছড়াইয়া দেন, লবণ কাঁচামরিচ ডইলা খান, খাইয়া খুশমেজাজ হইবেন।   

