 ইস্কুলবেলার গল্প(১৯)



একবার ঠিক হলো পরদিন টিফিনে একটা খুচরো চড়ুইভাতির মতন ব্যাপার হবে, কে কে কী কী আনবে ঠিক করে নেওয়া হলো। আলুকাবলি বানানো হবে। সবাইই আনবে গোটা আলুসেদ্ধ, কেউ নিলো কুচানো পেঁয়াজ, ধনিয়াপাতাকুচি আর কাঁচালঙ্কার দায়িত্ব, কেউ ভিজানো ছোলা, কেউ চানাচুর, ঝুরিভাজা, পাপড়িচাট। আর অবশ্য করে একজনকে বলে দেওয়া হলো বড় ঢাকনাওলা খালি টিফিনবাক্স আনতে, সেটা না হলে হবে না। ওটার মধ্যেই সব মিলিয়ে আসল বস্তুটি বানানো হবে কিনা।  
 ইস্কুলবেলার সেইসব দিনগুলোতে টিফিনের ঘন্টা পড়তো বেলা দুটোয়। আমরা তখন একেক দলে দশ বারোজন বন্ধু, সবাই মিলে টিফিন মিলিয়ে দিয়ে ভাগাভাগি করে খাওয়া হতো রোজই।  সবাই সাধারণ মধ্যবিত্ত পরিবারের মেয়ে, টিফিন মোটামুটি সবারই রুটি-আলুভাজা বা রুটি-তরকারি, কেউ কেউ চাউমিন আনত মাঝে মাঝে।  
সেদিন টিফিনের আগের ক্লাস খুবই দীর্ঘ মনে হতে লাগলো, ভূগোলের ক্লাস চলছে তো চলছেই, সুব্রতাদি প্রশ্নের পর প্রশ্ন করেই যাচ্ছেন একের পর এক ছাত্রীকে, ঘন্টা  আর পড়ে না। একসময় আমাদের ধৈর্যের শেষ সীমায় পৌঁছে ঢং ঢং ঢং করে ঘন্টা পড়ে গেল।
ঘন্টা পড়ে যেতেই আর আমাদের পায় কে! গোটা গ্রুপ লটবহর নিয়ে সো ও জা স্কুলের পুবদিকের নির্মীয়মান ভবনে। ওখানে তখন নতুন ঘর বানানো হচ্ছে, সেগুলোতে তখনো প্লাস্টার, চুনকাম কিছু হয় নি, কোনো ক্লাস ওখানে হবার প্রশ্নই নেই তখন (বেশ কয়েকবছর পরে ওখানেই আমরা ইলেভেন টুয়েলভের ক্লাস করেছি ) অথচ কিছু পুরানো বেঞ্চি ঘর গুলোতে ছিলো, ওখানেই আমাদের প্রত্যেকদিনের টিফিনের আসর বসতো। 
সেদিন বিশেষ উত্তেজনা, প্রত্যেকদিনের ঠান্ডা রুটি-সব্জি তো না, আজ আলুকাবলি! আবার নিজেদের বানানো! সেদ্ধ আলুগুলোর খোসা ছাড়িয়ে স্টিলের টিফিনবাক্সের ধারগুলোর সাহায্যে টুকরো টুকরো করে কাটা হলো। তারপরে সব টুকরো পিয়ালির আনা বড় টিফিন বাক্সটায় ঢালা হলো, পেঁয়াজকুচি, ধনিয়াপাতা আর কাঁচালঙ্কাকুচির প্যাকেট  খালি করে ঢালা হলো ওর মধ্যে, ছোলাভেজানো ঢালা হলো, চানাচুর ঝুরিভাজা আর পাপড়িচাটও ঢালা হলো। তারপরে ঢাকনা বন্ধ করে রামঝাঁকুনি! তেঁতুলজলও এনেছিলো একজন ছোটো বোতলে করে, সেটাও মেশানো হলো। তারপরে ভাগ করে খাওয়া। ওফ, কোথায় লাগে দুনিয়ার সেরা স্বাদ। লিখতে লিখতে জিভ জলে ভরে যাচ্ছে।
আহা চোখের সামনে ফুটে উঠছে যেন, ঝালে হু হা করতে করতে সবকটা মেয়ে আলুকাবলি খাচ্ছে আর নাকের জলে চোখের জলে হয়েও আনন্দে ভেসে যাচ্ছে। সেইসব দিনে কেন জানিনা ঝাল আর টক খাবারের প্রতি আমাদের গ্রুপের প্রায় সব মেয়েরই ঘোর আসক্তি ছিলো। কী আশ্চর্য দিনকাল ছিলো, কত স্বল্পমূল্যের সামান্য উপকরণে কত আনন্দ উছলে পড়তো, ধরতো না।  
সব সুস্বাদু সময়ই তাড়াতাড়ি ফুরিয়ে যায় কী এক অদ্ভুত নিয়মে । সেদিনের আলুকাবলি-টিফিনবেলাও ফুরিয়ে গেল ঢং ঢং ঘন্টায়, যেন তাড়াতাড়ি পড়ে গেল ঘন্টা। চক্রবৎ পরিবর্তন্তে সুখানি চ দুখানি চ এর ব্যাকরণ মেনে টিফিনের পরের ক্লাস ইতিহাস। আর সেদিন দুর্জয় উৎসাহে সুলগ্নাদি গিয়াসুদ্দিন বলবন, আলাউদ্দিন খলজী, মহম্মদ বিন তুঘলক, পৃত্থিরাজ চৌহান, মহম্মদ ঘোরী এঁদের বিষয়ে নানা প্রশ্ন করে করে আমাদের মাথা বন বন করে ঘুরিয়ে ছেড়ে দিলেন। তাতেও রেহাই নেই, উনি ওরকম ইন জেনেরাল ক্লাসের সবাইকে প্রশ্ন করে উত্তর টুত্তর ভালো না পেয়ে এক পর্যায়ে চেয়ার ছেড়ে উঠে এসে একেক জন মেয়েকে দাঁড় করিয়ে করিয়ে প্রশ্ন করা শুরু করলেন। আমাদের নিভু-নিভু পারফরম্যান্স দেখে তিনি খুবই চটে গিয়ে একচোট বক্তৃতা দিয়ে ফেললেন আমাদের অন্ধকার ভবিষ্যৎ নিয়ে।
 যাই হোক, দুঃসময় যত দীর্ঘই হোক, একসময় ফুরায়। ইতিহাসের ঝড় শেষ হলো ঢং ঢং ঘন্টায়। শেষ ক্লাসে আর বিশেষ ঝামেলা নেই, পিটি(ফিজিকাল ট্রেনিং) ক্লাস। লাইন করে সবাই ক্লাসরুম থেকে বেরিয়ে একপাশের বড় পিটি রুমে, সেখানেই হতো আমাদের সমবেত পিটিশিক্ষা। শিক্ষিকা আগমণীদি চমৎকার ছিলেন, নিজেই করে করে দেখাতেন নানারকমের ব্যায়াম ও আসন। পদ্মাসন, পশ্চিমোত্থাসন, উষ্ট্রাসন, বৃক্ষাসন এইসব। আর নানাধরণের গ্রুপ ব্যায়াম লাইনের সামনে দাঁড়িয়ে নিজে করে দেখাতেন, সবাই তাঁকে অনুসরণ করতো। আগমণীদিকে আমরা খুব বেশীদিন পাই নি, আমরা ক্লাস এইটে ওঠার পরেই উনি কলকাতার ভালো স্কুলে চাকরি নিয়ে চলে গেছিলেন।    
( চলবে মনে হয়, না?   )

