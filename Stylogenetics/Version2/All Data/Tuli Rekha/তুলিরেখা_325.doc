দেশবিদেশের উপকথা-পারস্য



বহুকাল উপকথা বলা বন্ধ আছে দেখে মনে হলো, না: এবারে একটা বলেই ফেলা যাক। এপাশ ওপাশ খুঁজে দেখি আহুরমাজদা আর আহরিমান। প্রাচীন পারস্যের উপকথা। এ উপকথায় আছে আলো ও অন্ধকারের চিরন্তন দ্বন্দ্বের কথা। 
   আহুর মাজদা আর আহরিমান-আলোর ঈশ্বর ও আঁধারের প্রভু, এঁরা যমজ ভাই, একই সঙ্গে এদের জন্ম। প্রথমে আহুর মাজদা চেয়েছিলেন সুখেশান্তিতে মিলে মিশে থাকতে আহরিমানের সঙ্গে, কিন্তু কিছুতেই তা সম্ভব হলো না। ভালো আহুর মাজদা যাই ভালো গড়েন, আহরিমান ভেঙে দেয়। আহুরমাজদা আলো জ্বালতে চান, আহরিমান নিভিয়ে দেয়। আহুরমাজদা ফুলবাগান করেন, আহরিমান আগুনবৃষ্টি করে পুড়িয়ে দেয়।
   শেষপর্যন্ত আহুরমাজদা ওকে কইলেন,"ভাই রে, আর তো পারা যায় না। তুমি বরং চলেই যাও। আমাদের দু'জনের মনমানসিকতা ভাবভাবনা কিছুতেই মিল নেই, কী হবে একসঙ্গে থেকে ঝামেলা বাড়িয়ে?  তুমি বরং অন্যখানেই যাও।" 
    আহরিমান চলে গেলে মনের সুখে এবারে আহুরমাজদা সূর্য গড়েন, চন্দ্র গড়েন, আকাশে ছড়িয়েছিটিয়ে দেন ফুটকি ফুটকি তারা। এমন সুন্দর ব্যবস্থা  করেন যেন সকালবেলা সূর্য ওঠে, সন্ধ্যায় ডুবে যায়, আসে কালো রাত। তারারা ফোটে।  সবকিছু নিয়মে শৃঙ্খলায় চলে। তিনি গড়েন মেঘবৃষ্টি,বজ্র-বিদ্যুৎ। গড়েন নীল-সবুজ-বাদামী পাহাড়ের সারি, গড়েন গাঢ় সবুজ অরণ্য। নদী বইয়ে দেন উপত্যকায়, ফলের গাছে ফল ধরান, ফুলের গাছে ফুলে ভরিয়ে দেন। পশুপাখিও গড়েন সব।
   সবই হলো কিন্তু এখনো কোনো মানুষ নেই। তিনি প্রথম মানুষ গড়লেন-নাম দিলে কায়মর্ত্য ( ইংরেজিতে Gayomart )। এই কায়মর্ত্যকে তো তৈরী করলেন আহুরমাজদা, কিন্তু তিন হাজার বছর ধরে সে নড়ে না চড়ে না, গভীর ধ্যানে সে মগ্ন। রোজই এসে দেখেন তিনি, ওর ধ্যান তো ভাঙে না! ঠোঁট কামড়ে আহুর মাজদা ভাবেন, "আরে কী মানুষ বানাইলাম রে বাবা! এ মানুষ জাগেই তো না!" 
   তিনহাজার বছর পরে ধ্যান ভেঙে জাগলো কায়মর্ত্য, আড়মোড়া ভেঙে দেখলো সামনে আহুরমাজদা, আনন্দে তিনি প্রায় নাচছেন। "জেগেছে রে জেগেছে, আমার মানুষটা জেগেছে! " 
 জ্ঞানী কায়মর্ত্য নিযুক্ত হলেন অগ্নিমন্দিরের পুরোহিত হিসাবে। বেদীতে স্থিত অনির্বাণ অগ্নির দেখভাল করা আর আহুরমাজদার পূজার্চনাই হলো তার প্রধান কাজ। এইসব কাজ ছাড়া তিনি ফুলবাগান আর ফলবাগানের পরিচর্যাও করতেন আর মাঝে মাঝে আহুরমাজদা বেড়াতে এলে তার সঙ্গে এদিক-ওদিক ঘুরতেন। 
   এইসব খবর আহরিমানের কানে উঠলে তিনি ক্ষেপে বোম্‌! "বলে কি? সব এত সুন্দর নিয়মে শৃঙ্খলায় গেঁথে ফেলেছে আহুরমাজদা? আবার একটা মানুষও বানিয়ে ফেলেছে? দাঁড়াও দেখাচ্ছি মজা! হুঁ হুঁ বাবা, আমার নামও আহরিমান! ”
  তিনি আকাশ ভেঙে এসে পড়লেন দলবল নিয়ে-আগুনবৃষ্টি  রক্তবৃষ্টি শুরু করলেন! আহুরমাজদার সুন্দর সুখময় কল্যাণময় জগতে নিয়ে এলেন রোগ-শোক-আধি-ব্যধি-জরা-মৃত্যু। সাজানো ফুলফলের বাগান শুকিয়ে গেল, নদীর জল ফুরিয়ে গেল। 
  অগ্নিবেদীর সামনে উপাসনারত কায়মর্ত্য তখনও জানতেন না এসব কীভাবে কী হচ্ছে!  তিনি ভাবে বিভোর হয়ে এইধরনের একটা গান গাইছেন, "এ মোর হৃদয়ের বিজন আকাশে/ তোমার মহাসন আলোতে ঢাকা সে..."( আসল গান আমি পাবো কোথা? তাই রবিকবির গান দিয়া দিলাম  ) , ছদ্মবেশে আহরিমান এসে তার খাবারে বিষ প্রয়োগ করলেন। সেই খাবার খেয়ে কায়মর্ত্যের মৃত্যু হলো।
     আহুরমাজদা বললেন," নাহ এর একটা বিহিত না করলেই নয়। যখন তখন এসে সব উলৎখন্ড করবে আহরিমান? ওকে ধরে ফেলবো, আটকে ফেলবো।"
     আহুরমাজদা সত্যিই আহরিমানকে আটকে ফেললেন কালের গন্ডীতে, সে আর বেরুতে পারলো না, রয়ে গেলো সৃষ্টির মধ্যেই, কালের যখন শেষ হবে, তখন তারও শেষ।   
  এইবার কায়মর্ত্যের কোষ থেকে আহুরমাজদা বানালেন প্রথম মানুষমানুষী-মহাশয়(Mashye) ও মহাশয়া(Mashyane)। ওদের বললেন," তোমরা বাপু আবার ধ্যানে ট্যানে বসে যেও না হাজার বছর, তোমরা সুখে সংসার করো।" তো, তাই হলো। এরা ধ্যানট্যান করে না, এরা ঘোর সংসারী মানুষ। কালে কালে এদের সন্তান সন্ততিরা পৃথিবী ভরে ফেলল মানুষজাতিতে। আমরা সকলেই সেই মহাশয় ও মহাশয়ার সন্তান। 
    আহুরমাজদা সকলকে স্বাধীনতা দিয়েছেন ভালো ও মন্দ বেছে নেবার। সেই হিসাবেই সকলে নিজ নিজ ইচ্ছা মতন আলো বা অন্ধকারের উপাসনা করে। কোনো জুলুম নেই।
 তবে কিনা একেবারে শেষে যখন কালের শেষ হবে, আহরিমান নতজানু হয়ে আহুরমাজদার শ্রেষ্ঠত্ব মেনে নেবে, তখন কায়মর্ত্য ফের বেঁচে উঠে আসবেন আমাদের সকলকে উদ্ধার করে নিয়ে যেতে। তখন স্বর্গমর্ত্যের মাঝের নদী হয়ে উঠবে ফুটন্ত আগুন আর গলন্ত ধাতুর নদী, সবাইকে সেই নদী পার হতে হবে। পার হবার সময় ভালোদের কোনো অসুবিধাই হবে না, মনে হবে দিব্যি স্নিগ্ধ জলের নদী পার হয়ে এলাম। কিন্তু মন্দরা একটু জ্বলেপুড়ে যাবে, মানে ঐভাবে পাপক্ষয় হবে আরকি! তারপরে সবাই মন্ত্রপাঠরত কায়মর্ত্যকে অনুসরণ করে সেতু পার হয়ে সোজা স্বর্গে। 
***

