মেঘমানুষের গল্প 



 মনে পড়ে স্বপ্নের সেই মেঘমানুষকে, যে ভেদ মানতো না, বলতো পৃথিবী তার মা আর আকাশ তার পিতা, বলতো সে ভালোবাসে আলো, ভালোবাসে নদী যার মধ্যে কিনা পূর্বজ-পূর্বজাদের আশীর্বাদধারা বয়ে গেছে। বলতো, সে ভালোবাসে সবুজ গাছ, পশুপাখি। বলতো, সে ভালোবাসে অন্য মানুষদের। সে বলতো সে ঘৃণা করে নিষ্ঠুরতা আর ঘৃণাকে। তাকে জিজ্ঞেস করেছিলাম- কে তাকে রক্ষা করে? সে বলেছিল, কেউ না, জলের মধ্যে জল হয়ে ঝরে যায় সে। তার কাছে আরো কত কথা ছিলো জানার, কিন্তু ঘুম ভেঙে গেল যে! 
   জেগে উঠে মনে পড়ে আরেক মানুষকে, একদিন তাকে যুবক দেখেছিলাম, আজকে সে বুড়া হয়ে গেছে। তখনই তার চুল খুব পাতলা হয়ে গেছিল, এখন মাথাজোড়া মস্ত টাক। আমি খুঁজে বার করেছিলাম তার ম্যাট্রিকের সময় তোলা সাদাকালো ছবি, এক উজল চোখের কিশোর, যার মাথা ভর্তি চুল। সেই অমলকান্তি কিশোর অত বদলে গেছে?  সময়ের মধ্যে পিছন ফিরে গিয়ে পিছনবাগে সাঁতার দিতে দিতে আর ফিরে পাওয়া যায় না সেই কিশোরকে?
   অথবা সেই যুবককে যে ছোট্টো মেয়েটার হাত ধরে নিয়ে যাচ্ছে রবিবারের সকালের বাজারে? এক অদ্ভুত ফলের বাজার বসেছে রেললাইনের উপরে, বাচ্চা মেয়েটা অবাক হয়ে জিজ্ঞেস করে ট্রেন এলে কী হবে? ফলওয়ালা হা হা করে হেসে বলে," ট্রেন আইলে চাপা পইড়া সবাই মইরা যামু, আবার ট্রেন চইলা গেলেই বাঁইচ্যা উঠমু! এইরম কইরাই  তো রোজ রোজ আমরা মইরা যাই আর বাঁইচ্যা উঠি।"  
   আশেপাশের সবাই গলা ছেড়ে হেসে উঠেছে আর ভীষণ রকম কনফিউজড হয়ে গিয়ে মেয়েটা পাশে বাবার দিকে তাকিয়ে আস্তে আস্তে বলে, " তাই, বাবা?"  হাঁটতে হাঁটতে  ফলের বাজার পার হয়ে যায় তারা, মেয়েটাকে বাবা আশ্বস্ত করে, "এই লাইনে খুব ভোরে শুধু একবার মালগাড়ী যায়, সারাদিন আর কোনো গাড়ী যায় না।"  
 মেঘমানুষ বলে, "এ কী আশ্চর্য ব্যাপার! আকাশ, মাটি এসবও কি কেনাবেচা করা যায়? আমরা বুঝিনা! এই যে বিশুদ্ধ বাতাস বইছে- প্রাণের দীপগুলি জ্বালিয়ে রাখছে-এই যে স্নিগ্ধ জল কুলকুল করে বয়ে যায় রোদপোহানো পাথরের পাশ দিয়ে, আমাদের জীবন বাঁচিয়ে রাখে এই জল-এসব তো আমাদের সম্পত্তি না। এগুলো কী করে কিনবে বা বেচবে কেউ? পৃথিবীর প্রত্যেকটা জায়গাই পবিত্র, পাইনের ঝিরিঝিরি পাতাগুলো, সব বালুকাতীর, বনের কুয়াশা, সব তৃণভূমি, সব কীটপতঙ্গ! এরা সকলেই আমাদের স্মৃতি আর অভিজ্ঞতায় পবিত্র।" 
মাঠজঙ্গলের গল্প
এখানে তৃণভূমি-
এখানে নিশ্চিন্ত রাখাল
তার পশুপাল নিয়ে চরিয়ে বেড়ায়।
ঐ দূরে পাহাড়ের ত্রিকোণ ঢেউ
তারপরে শুরু হয়েছে জঙ্গল,
তারপরে হয়তো কোথাও আছে সমুদ্র।
দূরের হাওয়ায় মাঝে মাঝে
উড়ে আসে সমুদ্রের গন্ধ।
এখানে তৃণভূমি,
এখানে রাখালের হাতে মুলিবাঁশের বাশি।
তারপরে বদলেছে কাল
তৃণভূমি রক্তে লাল,
পশুরা ভয় পেয়ে ছোটাছুটি করছে।
তাদের রাখাল আরো অনেক রাখালের সঙ্গে
পড়ে আছে ঘাসের 'পরে।
তারপরে বৃষ্টি আসে,
ধুয়ে যায় সব রঙ,
মুক্ত পশুরা চলে যায়
তাদের নতুন চারণক্ষেত্রে,
তাদের সঙ্গে আর রাখাল নেই কোনো।
এখানে আজও তৃণভূমি,
দূরে পাহাড়ের ত্রিকোণ ঢেউ,
আরো দূরে কোথাও সমুদ্র-
এখন এখানে কেবল বন্য পশুরা
রাখাল নেই তাদের কোনো। 
*******
 
