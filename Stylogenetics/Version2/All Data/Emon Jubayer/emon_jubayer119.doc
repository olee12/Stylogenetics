গল্প: পতনোম্মুখ



                        রান্নাঘরের দরজায় এসে দাঁড়িয়েছে তৌফিক; লম্বা গড়ন, শ্যামলা বরন; পরনে কালো প্যান্টের ওপর নীল রঙের একটি ফিনফিনে পাঞ্জাবি;   বলল, আপা, তুমি কি এখন আরিফাকে ছাড়তে পারবে?
তৌফিক এ বাড়ি এলে আরিফাকে নিয়ে পড়তে বসে । বলে, ওদের ভাগ্য বদলাবার আর তো কোনও পথ নেই আপা। ওরা কি চিরকালই  শহরের পরের বাড়িতে খেটে  মরবে? ফরিদা ওর এই আদর্শবাদী ভাইটি ভীষণ ভালোবাসে। রান্নাঘরের মেঝের ওপর বঁটির সামনে বসে কুচি কুচি করে লাউ  কাটছিল আরিফা । ফরিদা ওদিকে একবার তাকিয়ে বলল, একটু পরেই ছাড়ছি। লাউ কাটা প্রায় হয়ে গেছে।  
ঠিক আছে।
তুমি কি এখন চা খাবে তৌফিক?  ফরিদা জিজ্ঞেস করে। 
না থাক। 
টুং টাং শব্দে কলিং বেল বাজল। ফরিদা বলল, ওই রুমা এল বুঝি। দরজা খোল তো তৌফিক । বলে মুখ টিপে হাসল ফরিদা।
তৌফিক চলে যায়।
ফরিদা তখনও মনে মনে হাসছিল। দরজা খুলে  সুন্দরীর মুখটা দেখুক তৌফিক । রুমা শ্যামলা  হলেও বেশ সুন্দরী। কাটা-কাটা শার্প চোখ-নাক-মুখ। ওহাবের  চাচাতো বোন  রুমা ।  সমাজবিজ্ঞানে পড়ছে ঢাকা বিশ্ববিদ্যালয়ে; থাকে রোকেয়া হলে । প্রায়ই আসে।  রুমা-তৌফিকরা এলে ভালোমন্দ রান্না করে ফরিদা।  তৌফিক আবার ফরিদার রান্না  ভীষণ পছন্দ করে। 
তৌফিক   ফরিদার ফুপাত ভাই। জাহাঙ্গীরনগর  বিশ্ববিদ্যালয়ে নৃবিজ্ঞানে পড়ছে। মাঝেমাঝে আসে।  রাতে একবারে খাওয়াদাওয়া করেই যায় তৌফিক । রুমা  অবশ্য  রাতে থেকে যায়।
গতকালই ফোন করে আসার কথা জানিয়েছিল তৌফিক । ওহাব আজ বাজারে গিয়ে রুইমাছ কিনে আনল। ফরিদা লাউ দিয়ে ভাঙা রুই মাছের ডালনা রাঁধবে। বই পড়ে  রান্নাটা নতুন শিখেছে।  ফরিদা রুই মাছের টুকরা তেলে ভেজে নিচ্ছিল। ভাজা মাছের টুকরা হাত দিয়ে আধ-ভাঙা করে মাছের  কাঁটা বেছে নিতে হবে।  কাটা  আলু  এই তেলেই জিরে তেজপাতা ফোড়ন দিয়ে আলু ভেজে নেবে। রুমা-তৌফিকরা এলে  রান্না করে গভীর আনন্দ পায় ফরিদা। আরিফা আলুর খোসা ছাড়িয়ে  চার টুকরো করে কেটে রেখেছে। সকালের দিকে ময়না মা যখন এসেছিল, তখন আদা বেটে রেখেছে। 
এখনও ঠিক সন্ধ্যে হয়নি। আজ সারাদিন  বেশ গরম পড়েছিল। তবে ফ্ল্যাটটা ছ-তলার ওপর বলে এলোমেলো হাওয়া ছিল। এখন অবশ্য  বেশ ঠান্ডা। ঝিরঝির করে বৃষ্টি পড়ছিল। রুমা ভিজেছে নাকি? ভিজুক। আজ ওর সুখের দিন।  
দরজা অন্তরা খুলেছে। রুমা ‘মামনি’, ‘মামনি’ বলে হাঁটু গেড়ে বসে  অন্তরাকে জড়িয়ে ধরে চুমু খাচ্ছে। তারপর কাঁধের ঝুলি নামিয়ে বলে, বল তো  তোমার জন্য কি এনেছি?
কি এনেছো দেকি?
এই নাও ছড়ার বই। বলে রুমা একটা রঙিন ছড়ার বই দিল অন্তরাকে। 
অন্তরা ছড়ার বই দেখে খুশি হল না মনে হয়। 
রুমা উঠে দাঁড়িয়েছে। রুমাকে দেখেই মুগ্ধ হয়ে যায় তৌফিক। আজ সাদা রঙের সালোয়ার কামিজ পরেছে রুমা; সবুজ ওড়না; চোখে কাজল, কপালে বড় সাদা টিপ। মিষ্টি রিনরিনে কন্ঠে রিনা জিজ্ঞেস করল,  আপনি ভালো আছেন তৌফিক ভাই? 
বেলিফুলের গন্ধ পেল তৌফিক। আমি ... আমি ভালো। তুমি? কথা কেমন জড়িয়ে যায় তৌফিকের।
আমি ভালো।   বলেই দৌড়ে রান্নাঘরের দিকে  চলে যায় রুমা। 
তৌফিকের সামনে অন্তরাকে জড়িয়ে ধরে  চুমু খাওয়ার সময় শরীর ঝনঝন ঝনঝন করে বাজছিল সম্ভবত। কানের লতিও গরম হয়ে ওঠার কথা। 
ভাবি! বলে রান্নাঘরে ঢুকে ফরিদাকে জড়িয়ে ধরে ফরিদার ফোলা ফোলা ফর্সা  গালে টকাস টকাস করে  চুমু খায় রুমা। ফরিদার হাতে খুন্তি।  ঘেমে নেয়ে একাকার। হেসে বলল,  ছাড়, ছাড়। 
দৃশ্যটা দেখে আরিফাও হাসছিল। 
অরিফাকে ধমকে ফরিদা বলল, তোকে আর দাঁত বের করে ক্যালাতে  হবে না। যাঃ, পড়তে যা।
আরিফা  হেসে উঠে গেল।
রুমা ওড়না খুলে লাউ কাটতে বসে গেল। বগুড়ার মেয়ে রুমা। ঘরকান্নার কাজ ভালো জানে। ভারি  শান্ত আর লক্ষ্মী মেয়ে রুমা । মায়ের কাছে রান্নাবান্না শিখেছে। ঢাকায় পড়তে আসার পর থেকে  ফরিদার কাছেও শিখছে। 
 রুমা রান্নাঘরে চলে যাওয়ার পর তৌফিক বিষন্ন বোধ করে।  রুমার সঙ্গে যেদিনই ওর দেখা হয় ওর পকেটে ভাঁজ করা কবিতা থাকে। আজ অবধি রুমাকে কবিতা পড়ে শোনাতে পাড়ে নি তৌফিক । রুমাকে আজও কবিতা পড়ে শোনাতে পারবে কি না কে জানে-এই দুঃখ । বিষন্নতার এই কারণ। 
এ বাড়িতে এলে  অন্তরা কে তৌফিক ছড়া শেখায় । তার আগে টিভি বন্ধ করে দেয়।  
এই মুহূর্তে অন্তরা  ড্রইংরুমের সোফায় পা ঝুলিয়ে মনমরা হয়ে বসে আছে । গোলাপি রঙের  সুন্দর একটা ফ্রক পরে আছে অন্তরা । চুলে  টান টান করে ঝুঁটি বেধেঁছে। অন্তরা পড়ে ক্লাস টুয়ে । ঘন ঘন তাকাচ্ছে  টিভির দিকে । ওর যত আনন্দ ওই টিভিকে ঘিরে। টিভি অফ থাকলে কিংবা টিভির  কাছে ওকে ঘেঁষতে না-দিলে ওর ফরসা মুখে এই বয়সেও কেমন এক বিষন্নতার ছাপ পড়ে।
তৌফিক বলল, বল তো মামনি, আমাদের ছোট নদী চলে বাঁকে বাঁকে / বৈশাখ মাঠে তার হাঁটুজল থাকে। 
উফঃ কতবার বলব।  অন্তরা ওর ছোট্ট শরীরটা মুচড়ে বলল। 
তৌফিক হাসল।  
অন্তরা বলল, তৌফিক মামা, তৌফিক মামা। আমি না এখন কার্টুন দেখব।  
দেখবে তো। তার আগে বল, আমাদের ছোট নদী চলে বাঁকে বাঁকে/ বৈশাখ মাঠে তার হাঁটুজল থাকে।
উফঃ
তৌফিক হাসল। বলল, আচ্ছা, এবার অন্য একটা ছড়া বলি। মজার ছড়া।
মজার ছড়া? আচ্ছা, বল।
 বাবুদের তাল-পুকুরে
হাবুদের ডাল-কুকুরে
সে কি বাস করলে তাড়া,
বলি থাম একটু দাঁড়া। 
 অন্তরা ঠোঁট উলটে বলল, কই, এটা কোনও মজার ছড়া হল বুঝি?
তৌফিক দীর্ঘশ্বাস ফেলে। 
ততক্ষণে আরিফা এসে ওড়না ঠিক করে মেঝের ওপর পা গুটিয়ে বসেছে। ওর হাতে একটা বই। বইয়ের নাম: ‘সহজে বর্ণ পরিচয়’। তৌফিকই কিনে দিয়েছে বইটা। বইটা বেশ ভালো। রঙিন   ছবির মাধ্যমে বর্ণমালা শেখানোর পাশাপাশি ফুলের নাম ফলের নাম আছে। আছে  বাংলা বারো মাসের নাম। ছোট ছোট ছড়াও আছে। আরিফা মন দিয়েই পড়ছে। 
অন্তরা বলল, আরিফা এসেছে। তাহলে কি আমার ছুটি এখন?
আচ্ছা যাও। তোমার ছুটি। 
আমি কি তাইলে টিভি দেখতে পারি এখন?
না।
কেন?
আমরা যে এখন পড়ব মামনি। 
ওহ! তাহলে তো কুচ মুশকিশ  হো গইয়ি।  
সুতীক্ষ্ম একটা ছুড়ি বিধঁল তৌফিকের বুকে। নিরবে যন্ত্রণা সহ্য করে সে। চোখেমুখে অন্ধকার ঘনিয়ে উঠেছে। নিঃশ্বাস নিতে কষ্ট হচ্ছে।  ডাঙায় তোলা মাছের মতন খাবি খাচ্ছে। ওর কেবলি মনে হচ্ছিল-এমন এক অতল কালো খাদের কিনারায় এসে দাঁড়িয়েছে সব, অবস্থা এমন করুন আর এমন পতনোম্মুখ যে দশ বছর আগেও যা অভাবনীয় ছিল। কিন্তু, পরিত্রাণে  উপায় কী। কে বুদ্ধি-পরামর্শ দেবে? আহমদ ছফা আজ বেঁচে নেই।  উপায় একটা ভেবে বার করতেই হবে। কেন রবীন্দ্র-নজরুলের সুললিত ধ্বনি-মাধুর্য এখনকার বাঙালি শিশুদের সুকোমল স্নায়ূতন্ত্রে ঝংকার-শিহরণ তোলে না। কি এমন ঘটল ওদের মনের অর্ন্তগত রসায়নে? 
অন্তরা লাফাতে লাফাতে রান্নাঘরের দিকে চলে যায়। 
তৌফিক অনেকটা সামলে নিয়েছে। আরিফাকে পড়া দিয়েছিল গত সপ্তাহে যখন এসেছিল । পড়া নির্ভূল বলে গেল আরিফা। কিশোরীর মেধা তৌফিককে অবাক করলেও  বিস্মিত করে না। তৌফিক গ্রামের ছেলে। গ্রামের মেয়েদের কাছ থেকে দেখেছে। গ্রামের মেয়েরা কত শার্প, কত গুণী, কত প্রতিভাময়ী । অথচ তারা    সুবিধাবঞ্চিত, পরিস্থিতির শিকার। ভিটেমাটি থেকে উৎখাত হয়ে যায়; হারিয়ে যায় সীমান্তের ওপারে,কিংবা বড় শহরে এসে দাসত্ব করে গারমেন্টস ফ্যাক্টরি কিংবা ফ্ল্যাটবাড়িতে। অথচ,   রবীন্দ্রনাথ এদেরই সম্মান জানিয়ে বলেছেন: ‘কৃষ্ণকলি।’
রুমা চা এনে রাখল। আর  একটা প্লেটে শোন পাপড়ি। রুমা  কাজুবাদাম, শোন পাপড়ি, তিলের খাজা-এসব খুব পছন্দ করে । কাপড়ের ঝুলিতে রাখে।  
তৌফিকের পকেটে  তিলের খাজা আছে। রুমা কে  দিতে পারে না।
তৌফিকের চোখের দিকে গাঢ় চোখে তাকাল রুমা । জিজ্ঞেস করল, মুড়িমাখা খাবেন?
না।
না কেন?
চায়ে চুমুক দিয়ে তৌফিক বলল, এখন  মুড়িমাখা খেলে ভাত খেতে  পারব না। 
রুমা সুযোগ পেলেই তৌফিককে কষে ধমক দেয়। এখন ধমক দিয়ে বলল, ভাতও খাবেন মুড়িমাখাও খাবেন! 
আরিফা ফিক করে হেসে মুখ লুকালো। 
তৌফিকের চোখের দিকে গাঢ় চোখে তাকিয়ে রান্নাঘরে চলে গেল রুমা । তৌফিকের বুখে অথই হাহাকার। দীর্ঘশ্বাস ফেলে  পকেট থেকে  তিলের খাজা বের করল তৌফিক।  আরিফার দিকে বাড়িয়ে বলল, নে খা। 
আরিফা নিল। তবে খেল না। 
খা।
আরিফা খায় না।
নাহ, এদের চরিত্র বোঝা আমার কম্ম নয়। 
মনে মনে বলল তৌফিক। 
 আটটার দিকে ঝমঝমিয়ে বৃষ্টি নামল। 
লোড শেডিং অবশ্য হল না। গত সপ্তাহেও  হয়নি- যখন রুমা আর তৌফিক এসেছিল। ব্যাপারটা তৌফিক মনে হয় খেয়াল করেনি। রুমা ও ফরিদা অবশ্য লক্ষ্য করেছে। 
রান্না প্রায় শেষ। কড়াইয়ে লাউয়ের পানি শুকিয়ে এসেছে। অল্প পানি দিল ফরিদা। তারপর আধভাঙা মাছ ছেড়ে দিল; তারপর চিনি ছিটিয়ে ঢেকে দিল। একটু পরেই গরমমশলার গুঁড়ো ছিটিয়ে  নামিয়ে নেবে।
চুলায় ডাল বসিয়েছে রুমা। ডাল হয়ে গেল ও টাকি মাছের ভর্তা আর বেগুন ভাজবে। তৌফিক বাঙালি রান্নাই পছন্দ করে। মাকে টাঙ্গাইলের একটা গ্রামে ফেলে এসেছে। ঢাকার শত ডামাডোলের মধ্যেও  ভুলতে পারে না। 
তৌফিক  সাভার থেকে  দই আর রসগোল্লা এনেছে । ফরিদা বেশ মুটিয়েছে। তারপরও অর্ধেক রসগোল্লা মুখে ফেলে মনের সুখে চিবিয়েছে।  না, ফরিদার মনে সুখ নাই, তার মন  খারাপ হয়ে আছে। অন্তরার বাবার ফিরতে ফিরতে দশটা/এগারোটা বাজে। ওহাব একটা বায়িংহাউজে আছে। এত ব্যস্ত। অবশ্য ওহাবের  এই ব্যস্ততাই তো সমস্ত  সুখের উৎস। ফরিদা  নিরুপায় হয়ে মেনে নিয়েছে নিঃসঙ্গতা। 
রাত ন’টায় খেতে বসল ওরা। অন্তরা বসে আছে সোফার ওপর।  আরিফা ওকে খাইয়ে দিচ্ছে। টিভিতে অন্তরার চোখ আঠার মতন আটকে আছে। একটি হলুদ রঙের বিচিত্র প্রাণি বেগুনি রঙের বেলুনে উড়ছে ... পিছনে নীল নীল পাহাড় আর হালকা ফিরোজা রঙের আকাশ ... এদের কাছে রবীন্দ্র-নজরুল পরাভূত ...
বৃষ্টি ততক্ষণে ধরে এসেছে। তাতে রুমার মন হয়ে উঠেছে হতাশ।  বিষন্ন।ইশ! বৃষ্টি থেমে যাচ্ছে।  ও ভেবেছিল তৌফিক ভাই যদি বৃষ্টিতে আটকে যায়। আর ওদিকে ওহাব ভাই যদি ফোন করে বলত রাতে বাসায় ফিরছে না। ইশ!
রান্না কেমন হয়েছে? ফরিদা জিজ্ঞেস করে। 
দারুণ! তৌফিক মাথা নাড়ে। 
এক চামচ মরিচের আচার তুলে দিয়ে বলল, সত্যি?
সত্যি। 
রুমা বলে, ভাবি তোমার রান্না বলে কথা। ফাস্ট ক্লাস। রুই মাছের ডালনাটার যা স্বাদ হয়েছে না-
ফরিদা ওর ননদের প্লেটে তরতারি তুলে দিল। 
না, না। রুমা আঁতকে ওঠার ভান করে। 
না কেন? ডায়েট করছিস নাকি, তখন রসগোল্লাও খেলি না।  ভুরু কুঁচকে বলে ফরিদা। 
রুমা লজ্জ্বা পায়।  
তৌফিক এসব কথার গূঢ়ার্থ বোঝে না। ও খেয়ে যায় ...
 আরও আধঘন্টা পর নীচে নেমে এল তৌফিক । হাতে একটা পলিথিনের ব্যাগ। তাতে দুটো বক্স। একটা বক্সে  তরকারি; আরেকটায়-   দইমিষ্টি । ফরিদা দিয়ে দিয়েছে। তৌফিক না করলেও শোনেনি। বলেছে, কাল সকালে গরম করে খাবে।  
তৌফিক সিগারেট ধরালো । চার ঘন্টা সিগারেট খায়নি।  টান দিতেই মাথা ঝিমঝিম করছে।  লোডশেডিং  হল। হঠাৎই ওর মনে পড়ে গেল গতবারও তাই হয়েছিল, বাড়ি থেকে বেরুতেই লোডশেডিং। আশ্চর্য! রুমা মনে হয় বারান্দায় দাঁড়িয়ে আছে। হায়, ওকে কবিতা শোনানো হল না। তিলের খাজাও দেওয়া হল না।  হায়। 
আজ আর জাহাঙ্গীরনগর ফিরবে না তৌফিক। কলাবাগান যাবে। ওখানে রঞ্জনের আস্তানায় রাতটা কাটিয়ে দেবে। রঞ্জন একটা ছ’তলা বাড়ির চিলেকোঠায় থাকে। রাতভর গানবাজনা করে অফুরান প্রাণশক্তির অধিকারী আর্কিওলজি ডিপার্টমেন্টের ওই তরুণটি ।
ঝিরঝির করে বৃষ্টিটা ঝরছিল । এলোমেলো হাওয়ায় শীতের ভাব ছিল।  সিগারেট টানতে টানতে হাঁটতে ভালোই লাগছিল।  হঠাৎই অন্ধকার ফুঁড়ে  তিন-চারটে উঠতি বয়েসি  ছোকড়া তৌফিক কে ঘিরে ফেলে। কারা এরা? তৌফিক চমকে ওঠে। দেখলেই বোঝা যায় ছেলেগুলি নেশারু। পাগুলি কেমন  টলছিল। পিছনে পাঞ্জারির ওপর ধাতব তীক্ষ্ম ফলার স্পর্শ পায় তৌফিক। একজন ওর পকেট হাতড়াচ্ছে।  অন্যজন কি যেন ঢুকিয়ে দেয় নাভীর নীচে, বাঁ পাশে ... তীব্র যন্ত্রণায় আচ্ছন্ন হয়ে পড়ে যেতে থাকে তৌফিক, হাত থেকে খসে পড়ে পলিথিনের ব্যাগ ... পড়ে যেতে থাকে একটা অতল খাদের কিনারে, যে খাদের কিনারায় আজ সমগ্র বাংলাদেশ পতনোম্মুখ ...
     

                    