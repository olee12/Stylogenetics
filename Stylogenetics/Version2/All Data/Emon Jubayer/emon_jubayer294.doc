প্রাচীন হিব্রু গল্প: ডুমুরবুড়ো



গালীল প্রদেশটি ছিল প্রাচীন ফিলিস্তিনে। প্রাচীনকালে সে প্রদেশে এক বুড়ো বাস করত।  বেশ থুরথুরে বুড়ো। একশর কাছাকাছি বয়স। তারপরও  রোজ বাগানে পরিশ্রম করত বুড়ো। কষ্ট হত। পরিশ্রম হত।  তবুও করত।  একবার। বুড়োর  একটা ডুমুর গাছ লাগাতে ইচ্ছে হল। ভাবল, মহামহিম ঈশ্বরের ইচ্ছে হলে একদিন আমি  এ  গাছের ফল খেয়ে মরতে পারব। 
প্রাচীন ফিলিস্তিনে তৎকালে রোমান শাসন বলবৎ ছিল। রোমান তখতে আসীন  সম্রাট  হাদ্রিয়ান  । সম্রাট হাদ্রিয়ান  দোদন্ড প্রতাপশালী সম্রাট হলেও   রোমান সম্রাটদের  মধ্যে শিল্পসংস্কৃতিমনা হিসেবে  তাঁর সুখ্যাতি ছিল।  
 সম্রাট হাদ্রিয়াদের  রাজত্বকাল ১১৭ থেকে ১৩৮ শতক। 
 তো, রোমান সম্রাট  হাদ্রিয়ান সসৈন্য গালীল প্রদেশ পরিভ্রমন করছিলেন। একটা বাগানের পাশ দিয়ে যাচ্ছিলেন। বাগান ঘেরা  সাদা রং করা অনুচ্চ কাঠের বেষ্টনী। বেষ্টনী  ঘেঁষে জলপাই গাছ। বুনো গোলাপের  ঝাড়।
সেই  বাগানেই   ডুমুর গাছ লাগাচ্ছিল বুড়ো  ... 
দৃশ্যটায় কী গভীর মমতা ছিল। প্রাণময়তা ছিল ।   চোখে পড়ে যেতেই ঘোড়ার লাগাম টেনে ধরলেন সম্রাট।  কৌতূহলী সম্রাট  বুড়োকে  ডেকে আনার জন্য একজন  সৈন্যকে নির্দেশ দিলেন। 
বুড়ো সম্রাটের  কাছে এল। ঝুঁকে সম্রাটকে  অভিবাদন করল । 
সম্রাট বললেন,  বাগান কার?
আমার জাঁহাপনা। কপালের ঘাম মুছে বলল বুড়ো। তামাটে কপালে অসংখ্য বলিরেখা। ভ্রুঁ দুটি পাকা।  চোখের দৃষ্টি ঘোলাটে। 
সম্রাট হেসে বললেন, এই বয়েসে গাছ লাগিয়ে কী লাভ? ফল কি খেতে পারবেন? 
বুড়ো খনখনে গলায় বলল,  খোদার ইচ্ছে হলে ঠিকই পারব। আপনি-আমি তো তারই  ইচ্ছা। 
সম্রাট হাদ্রিয়ান পৌত্তলিক হলেও জীবনে অসংখ্যবার অদৃশ সত্তার উপস্থিতি টের পেয়েছেন।  দীর্ঘশ্বাস ফেলে  জিগ্যেস করলেন, তা বয়স কত হল আপনার ?
এ বছর একশ বছরে পা দিলাম জাঁহাপনা। বুড়ো বলল। 
হুমম।  একশ বছর। তারপরও ফল খাওয়ার আশা? সম্রাটের  মুখে হাসি। চোখে কৌতূকের ঝিলিক।  
বুড়ো বলল, আমি  খেতে না-পারলে আমার ছেলে খাবে ।ওই  বাগান তো আমার পিতা আমাকে দিয়ে গিয়েছিলেন। বলে হাত তুলে বাগান দেখাল বুড়ো। ঝলমলে রোদে জলপাই গাছের পাতারা কাঁপছিল বাতাসে।  
ঠিক আছে। আপনি  যেন   ফল খেতে পারেন আমি এই প্রার্থনা করি। আর তেমনটি  হলে আমাকে জানাবেন।  
বলে সম্রাট   আবার ঘোড়া ছোটালেন।
 দশ বছর অতিবাহিত হল ... 
 বুড়োর বাগানের  ডুমুর গাছে ফল এসেছে। বুড়োর আর খুশি ধরে না। বুড়ো  মনের আনন্দে গাছ থেকে পেড়ে পেড়ে ফল খেল। একা খেল না। পাড়া প্রতিবেশিকেও দিল। গালীল প্রদেশের  লোকে বলে বুড়োকে বলল, ডুমুরবুড়ো।  
যা হোক। শোনা গেল সম্রাট  হাদ্রিয়ান নাকি গালীল প্রদেশে  এসেছেন । তাহলে তো  সম্রাটের  সঙ্গে একবার দেখা করা দরকার।
 ডুমুরবুড়ো   ছোট একটা ঝুড়িতে ডুমুর ভরে নিল। 
তারপর প্রাসাদে রওনা হল ।
 সিংহদরজায় ডুমুরবুড়ো কে  আটকালো সৈন্যরা  । 
ডুমুরবুড়ো বলল, আমি সম্রাটের  জন্য ডুমুর এনেছি।
থুরথুরে বুড়ো দেখে সৈন্যরা ডুমুরবুড়ো কে সম্রাটের  কাছে   নিয়ে গেল।
সম্রাট ডুমুরবুড়ো কে  দেখামাত্রই চিনতে পারলেন। 
ডুমুরবুড়ো  ঝুঁকে সম্রাটকে  অভিবাদন করল। তারপর বলল, জাঁহাপনা। দশ বছর আগে আপনি এক বুড়োকে  ডুমুর গাছ লাগাতে দেখেছিলেন। আপনার মনে আছে কি? 
সম্রাট মাথা নাড়লেন। 
তখন আপনি বলেছিলেন:  প্রার্থনা করি আপনি যেন ফল খেতে পারেন। আপনি ফল খেতে পারলে   আমাকে জানাবেন। আমিই সেই বৃদ্ধ । 
সম্রাট মাথা নাড়লেন। 
ডুমুরবুড়ো বলল, এ বছর আমার বাগানের ডুমুর গাছে  ফল ধরেছে। সে ফল আমি খেয়েছি। আপনার জন্যও কটা নিয়ে এসেছি।
সম্রাট  হাদ্রিয়ান  অত্যন্ত  আনন্দিত হলেন। বুড়ো তার পরিশ্রমের ফল উপভোগ করছেন । 
সম্রাট  বুড়োকে  ঝুড়ি ভর্তি  স্বর্ণমুদ্রা  দিতে নির্দেশ দিলেন। 
ঝুড়ি ভর্তি স্বর্ণমুদ্রা নিয়ে ডুমুরবুড়ো  চলে গেল।
রাজদরবারে পারিষদ বর্গ  সম্রাটকে জিগ্যেস করল,  সম্রাট, আপনি এই বুড়ো ইহুদিকে এত সম্মান দেখালেন কেন?
সম্রাট হেসে বললেন, স্বর্গ যেখানে এই বৃদ্ধকে  সম্মান করে ... আমি করব না কেন?
 গল্পটা এখানেই  শেষ হতে পারত, কিন্তু  ...
 এক কুচুটে বুড়ি ছিল ডুমুরবুড়োর পড়শী । 
বুড়ি শুনল, ডুমুরবুড়ো ঝুড়ি ভরতি ডুমুর নিয়ে রোমান সম্রাট হাদ্রিয়ানের  কাছে গিয়েছিল।  সম্রাট খুশি হয়ে  ডুমুরবুড়োকে ঝুড়ি ভর্তি করে স্বর্ণমুদ্রা দিয়েছেন।  
ঈর্ষায় জ্বলতে জ্বলতে বড় একটা ঝুড়িতে ডুমুর ভরল বুড়ি । তারপর  স্বামীকে বলল, এখন এই ঝুড়ি নিয়ে সম্রাটের  কাছে যাও। সম্রাট তোমায় স্বর্ণমুদ্রা দেবে।  
লোকটা রাজবাড়ির দিকে রওনা হল। 
ফটকের কাছে  সৈন্যরা তাকে আটকালো। 
লোকটা বলল, আমি সম্রাটের  জন্য ডুমুর নিয়ে এসেছি।
সৈন্য বলল,  দাঁড়াও আগে শুনে আসি। 
সম্রাট সব  শুনলেন। তারপর গম্ভীরকন্ঠে বললেন, লোকটাকে সিংহদরজার সামনে দাঁড় করিয়ে রাখ । যারা ওখান দিয়ে  যাবে তারা যেন লোকটার দিকে  ডুমুর ছুঁড়ে মারে।  
লোকটা অত্যন্ত ক্ষুব্দ হয়ে ঘরে ফিরে গেল। তার চোখমুখ ফুলে আছে। 
বুড়ি সান্ত্বনা  দিয়ে বলল, আহা বেচারা। মুখচোখের বারোটা বেজে গেছে। যাক, এখন এসব  ভুলে যাও । তোমার কপাল ভালো যে তুমি নাড়কেল নিয়ে যাওনি। তাহলে বুঝতে!
  যে সাইটটি থেকে গল্পটি অনুবাদ করেছি: 
http://www.sacred-texts.com/jud/pol/pol39.htm

                    