গল্প: প্রেতনারী



                        কমলদিঘির পাড়ে হাঁটতে হাঁটতে শাওন বলেছিল, একটা মেয়ে ওকে কমলদিঘিতে টেনে নিয়ে যাবে। কমলদিঘিতে  ভোরবেলা ওর লাশ ভাসবে ... কতকাল পর শাওনের কথা মনে করে শিউরে ওঠে তানিম । শাওনের কথা সত্যি হয়েছিল। ভোরবেলা কমলদিঘিতে ওর লাশ ভেসেছিল ।
বৈশাখের দুপুরে হঠাৎই  প্রচন্ড শীত বোধ করে তানিম। অথচ চারপাশে ছড়িয়ে আছে আগুন-ছড়ানো খর রোদ্দুর। নির্জন দুপুরে এক ঝাঁক টিয়ে টি টি শব্দ করতে করতে উড়ে যায় কমলদিঘির ওপর দিয়ে উত্তরের শালজঙ্গলের দিকে। এ দিককার দিঘির ঘাটটি বেশ প্রশস্ত।  পুরনো ইটের তৈরি, সিঁড়ির ধাপে-ধাপে শ্যাওলা জমে আছে। কমলদিঘিটি বেশ প্রাচীন । টলটলে কালচে রঙের পানি।  এ দেশে যেমনটা হয়, কমলদিঘি ঘিরেও  কিংবদন্তী ছড়িয়ে আছে।  চৈত্র মাসের নবমী তিথিতে স্থানীয় সনাতন ধর্মাবলম্বীরা দিঘিপাড়ে পূজা- অর্চ্চনা করে। কাল মোবাশ্বের চাচা  এসব কথাই তানিমকে বলছিলেন। 
অনেক বছর পর কমলনগর এল তানিম। তা ৭/৮ বছর তো হবেই।  তানিম তখন স্কুলে পড়ত। ক্লাস সেভেনে। দু’চোখে রাজ্যের কৌতূহল। সব  ঘুরেফিরে দেখে অবাক।  পুরনো জমিদার আমলের দোতলা দালান। তবে সবটাই  এখন আর অবশ্য বসবাসের উপযোগি নয়। দিনের বেলায় কেমন অন্ধকার স্যাঁতস্যাঁতে হয়ে থাকে। দালানের পিছনে ফলের  বিশাল বাগান। আম-জাম-লিচুই বেশি, তবে আমলকি, জলপাই আর কামরাঙার গাছও আছে।  কমলদিঘিটা মূল দালানের সামনে । এই অঞ্চলের একটি  প্রাচীন বংশের স্বাক্ষী হয়ে রয়েছে। তানিমের দাদুবাড়িটি এ অঞ্চলের লোকে বলে: ‘দৌজাবাড়ি’। দৌজাবংশের প্রথম পুরুষ  শাফাতউজ দৌজা নাকি দোদর্ন্ড প্রতাপশালী জমিদার ছিলেন; সাড়ে ছ’ ফুট উচ্চতার বলিষ্ট শরীরে নাকি বাঘের মতন শক্তি ছিল। একরোখা রাগী শাফাতউজ দৌজার ভয়ে নাকি বাঘে-গরুতে এক ঘাটে জল খেত। তবে এ অঞ্চলের লোকে বলে, জমিদার শাফাতউজ দৌজা যেমন অত্যাচারী ছিলেন, তেমনি ছিলেন দয়ালু; কর আদায়ে যেমন নির্মম ছিলেন, আবার প্রজাদের পানির কষ্ট দূর করার জন্য নিজস্ব উদ্যেগে  দিঘি খনন করিয়েছিলেন। তবে অমন বিশাদেহী  পালোয়ানের মতন  মানুষটির লাশ কেনই-বা এক ভোরে  কমলদিঘির জলে ভাসতে দেখা গিয়েছিল-সেও এক অমীমাংশিত রহস্য বটে ... 
তানিম ওর দাদুবাড়ি শেষবার যখন এসেছিল  তখনও   ওর  বাবা বেঁচে ছিলেন।  মোবাশ্বের চাচার  স্ত্রী মনোয়ারা চাচী বেঁচে ছিলেন, মোবাশ্বের চাচার  ছেলে শাওনও বেঁচে ছিল ... শাওন অবশ্য তানিমরা  কমলনগর থাকতে থাকতেই দিঘিতে ডুবে মারা গিয়েছিল ...  
দোতলার অলিন্দে দাঁড়িয়েছিল তানিম। বৈশাখের দুপুর ঝাঁঝাঁ করছিল। লোহার রেলিংয়ের ওপর দাঁড়িয়ে একটা কাক ডাকছিল। নির্জন দুপুর বলে কাকের ডাক আরও গভীর শোনায়। তানিম  একটা   সিগারেট ধরায়। মোবাশ্বের চাচারা নীচতলায় থাকে।  দোতলায় সার সার ঘর। তারই একটা ঘরে মা ঘুমিয়ে। গত রাতে মার ভালো ঘুম হয়নি। অথচ মা ক্লান্ত ছিল। ওরা ঢাকা থেকে রওনা হয়ে কমলনগর পৌঁছেছে বিকেলে। ড্রাইভার মকবুল  ছুটিতে। তানিমই ড্রাইভ করছিল। 
কমলনগর আসার বিশেষ একটা কারণ ছিল।  কমলনগরে তানিমদের  পৈত্রিক সম্পত্তির পরিমান কম না।  মোবাশ্বের চাচা একাই ভোগদখল করছেন। মার এখানেই আপত্তি। দিন কয়েক আগে মা বলল, কমলনগরে তোদের অনেক জায়গাজমি পড়ে আছে। তুইও যখন সম্পত্তির অংশীদার- তখন  মিছিমিছি দেশের জমি ফেলে রাখবি কেন? তোর বাবা বেঁচে থাকলে না-হয় একটা  কথা ছিল।  
সে জন্যই আসা। কিন্তু, সিফাতজান ফুপু ভয় ধরিয়ে দিলেন। সিফাতজান ফুপুর অনেক বয়স। সত্তর তো হবেই। ধবধবে ফরসা, শনের মত চুল, চোখ দুটি ঘোলা। সিফাতজান ফুপু এ বাড়ির বড় মেয়ে।  অল্পবয়েসেই বিধবা হয়েছিলেন, তারপর থেকে বাবার বাড়িতেই আছেন।   সিফাতজান ফুপু  খনখনে গলায় বললেন, ও রেহনুমা। তোমরা এইখান থেকে কালই চইলা যাও।
কেন? চলে যাব কেন? মায়ের মুখ কেমন থমথমে হয়ে উঠল। 
সিফাতজান ফুপু একটুখানি চুপ করে রইলেন। তারপর বললেন, কমলদিঘিতে মোবাশ্বেরের পোলা শাওন রে টাইনা নিয়া গেছে। এইবার তোমার পোলা রেও নিব দেইখো। 
যাঃ।  আপনি এসব কী যা তা বলছেন! 
তানিম জানে মা চিন্তাভাবনায় আধুনিক। ঢাকার একটি মহিলা কলেজে ইতিহাস পড়ান। উন্নয়নকর্মী। মা এসব গ্রামীণ কুসংস্কারে বিশ্বাস করবে কেন?
তবে সিফাতজান ফুপুর কথা শোনার পর থেকে মা কেমন গম্ভীর হয়ে উঠল।   মা গজগজ করতে করতে বলছিল, বুড়ির মাথা খারাপ। আসলে এ বাড়ির সম্পত্তি একাই জমি গ্রাস করবে বলে বুড়ি ভাইয়ের  সঙ্গে জোট পাকিয়েছে। 
রাতে মার আর ঘুম হয়নি। মা এখন ঘুমিয়ে নিচ্ছেন। কিন্তু, সিফাতজান ফুপু যে বললেন, ‘ কমলদিঘিতে মোবাশ্বেরের পোলা শাওন রে টাইনা নিয়া গেছে। এইবার তোমার পোলা রেও নিব দেইখো।’ ... এই কথার কি মানে? শাওনের মৃত্যু কি নিছক অ্যাকসিডেন্ট নয়? যদি তাই হয় তাহলে শাওন কেন বলবে-একটা মেয়ে ওকে কমলদিঘিতে টেনে নিয়ে যাবে। শাওনের কথা তো সত্যি হয়েছিল। ভোরবেলা ওর লাশ ভেসেছিল কমলদিঘিতে।
তানিম দীর্ঘশ্বাস ফেলে কমলদিঘির দিকে  তাকায়। দিঘির জলে রোদ পড়ে ঝিকঝিক করছিল। তানিমের গা ছমছম করে। কী এক রহস্য আছে কমলদিঘি ঘিরে? কি সেই রহস্য? 
শেষবার যখন কমলনগর এসেছিল তানিম, শাওনের সঙ্গেই ঘুরত তানিম। মোবাশ্বের কাকার ছেলে শাওন তানিমেরই সমবয়েসি। ক্লাস সেভেনে পড়ত।  এক দুপুরে খাওয়ার পর দিঘির পাড় ধরে হাঁটছিল। গায়ের রং শ্যামলা। সরল নিষ্পাপ চোখ। পরনে নীল রঙের হাফপ্যান্ট, সাদা গেঞ্জি। হঠাৎ শাওন বলল, আমি মারা যাব তানিম।
মারা যাব মানে! হাতের ঝিনুক কমলদিঘিতে ছুড়ে তানিম বলে। দিঘি রোদে ভাসছিল । নির্জন ঝিম-ধরানো ফড়িং-ওরা  দুপুর। মাথার ওপরে একটা নির্জন নীল আকাশ।  শাওনের কথা কেমন অলীক মনে হয়। 
শাওন বলে, তুমি জান না, আমাদের বংশের একজন করে কমলদিঘিতে  ডুবে মারা যায়। 
কমলদিঘিতে  ডুবে মারা যায়? তোকে কে বলল?
সিফাতজান ফুপু বলছে। কেন তুমি জান না? মোজাম্মেল চাচা  কমলদিঘিতে  ডুবে মারা  মারা গেছে।  
মোজাম্মেল চাচা পানিতে ডুবে মারা গেছেন? তানিমের বুকটা ধপ করে ওঠে। ওর হাত-পা শিরশির করে।
হ্যাঁ। কেন তুমি জান না? একটা মেয়ে পূর্ণিমার রাতে  কমলদিঘি থেকে ঘাটে  উইঠা আসে। সেই তো মোজাম্মেল চাচ রে টাইনা নিয়া গেছে।
তানিম চমকে ওঠে। ও অস্ফুট স্বরে বলে, কে উঠে আসে বললি ...তানিম টের পায়, ওর হাতের তালু ভিজে গেছে।
একটা মেয়ে। ফরসা ফুটফুইটা গায়ের রং। 
ধ্যাত! তুই এসব কি উলটাপালটা কথা বলছিস।
সেই মেয়েরে আমি দেখছি ...
কখন? মুহূর্তেই তানিমের শরীর জমে যায়। ও দিঘির দিকে তাকায়। কালো পানির অথই বিস্তার। মাঝখানে দ্বীপের মতন। গাছপালা আছে। ভাঙাচোরা দালান চোখে পড়ে। 
ফ্যাঁসফ্যাঁসে গলায় শাওন বলে, গতবছর, রাইতের বেলা, গরমে আমার ঘুম আসতেছিল না। আমি দুই তলার বারান্দায় আইসা দাঁড়াইলাম। চারিদিকে ধবধবা  চান্দের আলো। তখন দেখি একটা মেয়ে দিঘি থেইকা উইঠা আসল। তারপর ঘাটে আইসা দাঁড়াইল। আমার দিকে চাইল। 
তানিমের ছমছম করে ওঠে। ও কী বলবে ঠিক বুঝতে পারে না। শাওন এত সহজসরল যে ও মিথ্যে বলবে সেটাও তানিমের ঠিক বিশ্বাস হয় না।  
পরদিন ভোরবেলা কমলদিঘিতে শাওনের লাশ ভেসে উঠেছিল। দৌজাবাড়িতে কান্নার রোল পড়ে গিয়েছিল। দুঃসংবাদ শুনে  গ্রামের মানুষ ভেঙে এসেছিল। উঠানে শাওনের লাশ পড়েছিল। ছেলের মৃতদেহের ওপর আছড়ে পড়ে মনোয়ারা চাচী আর  মোবাশ্বের চাচার সে কী কান্না। কেবল সিফাতজান ফুপু মুখ ছিল ভাবলেশহীন। যেন তিনি জানতেন শাওন কমলদিঘিতে ডুবে মারা যাবে ...
শাওনের ব্যাপারটা কাউকে বলেনি তানিম। এমন কী মা কেও না ...তবে শাওনের মৃত্যুর রাতে তানিমের ঘুম ভেঙে গিয়েছিল। অন্ধকার ঘরে মিষ্টি গন্ধ। কে যেন ও পালঙ্কের কাছে এসে দাঁড়িয়েছে ... কে যেন ফিসফিস করে বলে, কইছিলাম না- আমারে টাইনা নিব। একদিন তোরেও নিব। তখন তর লগে আমার দেখা হইব ...
তানিমের নিঃশ্বাস বন্ধ হয়ে আসছিল ।
এক ঝাঁক টিয়াপাখি টি টি শব্দ করতে করতে  উড়ে যায় কমলদিঘির ওপর দিয়ে ... তানিম সম্বিৎ ফিরে পায়। ঝুঁকে নীচে পার্ক করা গাড়িটা একবার দেখল। পুরনো আমলের কালো রঙের ভক্সওয়াগেন। গাড়িটা বাবার। বাবা  যন্ত্র-প্রকৌশলী ছিলেন বলেই হয়তো পুরনো সব ধ্যাড়ধেড়া জিনিসের প্রতি ঝোঁক। কিংবা প্রাচীন বংশের সন্তান ছিলেন বলেই হয়তো।  শাওনে মৃত্যুর পর বাবা কী কারণে আর কমলনগর আসেননি। কথাটা বাবাকে জিগ্যেস করেছিল তানিম। বাবা প্রথম প্রথম এড়িয়ে গিয়েছিলেন। তবে মৃত্যুর দিন কয়েক আগে মুখ খুললেন বাবা । বললেন,  আমি সব তোর সিফাতজান ফুপুর কাছে শুনেছি। আমাদের বংশটা অভিশপ্ত। 
অভিশপ্ত? কেন? 
দৌজাবাড়ির প্রতিষ্ঠাতা শাফাতউজ দৌজা নাকি অত্যাচারী লোক ছিলেন। এটা এক কারণ। আরেক কারণ হল, লোকে বলে, কমলদিঘি খননের পরও নাকি পানি ওঠেনি।  তখন শাফাতউজ দৌজা নাকি স্থানীয় এক তান্ত্রিক যোগীর পরামর্শে আপন কন্যাকে উৎসর্গ করেছিল। সেই কন্যার নাম, সিফাতজান।
সিফাতজান?
হ্যাঁ। সিফাতজান।
আশ্চর্য! 
বাবা বললেন, হ্যাঁ। সেই কন্যাই নাকি প্রতিশোধ নেয়। বংশের একটি করে পুত্রসন্তানকে টেনে নিয়ে যায়। আমার দাদুর ভাই শামসউল দৌজা, আমার মেজ ভাই, মানে তোর  মোজাম্মেল চাচা কমলদিঘিতে ডুবে মারা গিয়েছিল। তোর মোবাশ্বের চাচার ছেলে শাওনও তো ডুবে মরল। 
তানিম স্তব্দ হয়ে থাকে। ও যে জগতে বাস করে সে জগতের সত্য এইসব কিংবদন্তীর চেয়ে একেবারে ভিন্ন ...
বাবা বলেছিল, তুই  কখনও কমলনগর যাবি না। এবার তোর টার্ন। 
বাবা এরপর আর বেশি দিনবাঁচেননি ...
তারপর মা যখন জমিজমার একটা ব্যবস্থা করতে কমলনগর আসার সিদ্ধান্ত নিল, তখন তানিম কেবল কিংবদন্তীর ওপর বিশ্বাস করে মাকে কমলনগরে আসতে বাধা দিতে পারেনি।  দু’দিন পর ও আর্কিটেক্ট হয়ে বেরুবে, আধুনিক শিক্ষায় শিক্ষিত তরুণ। মায়ের কাছে মিছিমিছি হাস্যস্পদ হতে চায়নি। অবশ্য ওরও কৌতূহল ছিল।  সবটাই কাকতালীয় কিনা সেটা জানার ...
 সিফাতজান ফুপুর সঙ্গে মায়ের কথা বন্ধ। মোবাশ্বের চাচাকেও মা বেশ কড়া কড়া কথা শুনিয়ে দিয়েছে। বলেছে,  দু’দিন পর আপনাদের তানিম আর্কিটেক্ট হয়ে বেরুবে। ওর নিজের ফার্ম দেওয়ার ইচ্ছা। ওর ভাগের জমি  বিক্রি করে ও টাকা নেবে। তাতে দোষ হল?
মোবাশ্বের চাচা  মিনমিন করে বললেন, না, মানে ভাবী, জমির দলিলদস্তাবেজ কাগজপত্র সব কোথায় যে আছে। এতদিন ভাইয়েরা মিলেঝিলে  বিশ্বাসের ওপর ভোগদখল করে আসছি ... দৌজাবাড়ির জমাজমি এর আগে কখনও বিক্রয় হয় নাই ভাবী, তাই ... 
মা বলল, আমি অতকথা শুনতে চাই না ভাইজান। আপনি কালকের মধ্যেই তানিমের জমি ওকে বুঝিয়ে দেবেন। 
মোবাশ্বের চাচার মুখ কেমন কালো হয়ে যায়। মায়ের মুখও থমথমে হয়ে ওঠে। মা রাতে খায়নি। ঘরে গিয়ে আলো নিভিয়ে শুয়ে পড়েছে। 
তানিম ওর ল্যাপটপ নিয়ে পালঙ্কের ওপর  বসেছিল। আজ সারাদিন প্রচুর ছবি তুলেছে। কমলদিঘির উত্তর দিকে নিবিড় শালজঙ্গল। তারই ভিতরে একটি প্রাচীন মন্দির। মা সঙ্গে ছিল। বলল, এটা সম্ভবত নাথযোগীদের মন্দির। নাথযোগীরা ছিল মধ্যযুগের বাংলার এক গোপন তান্ত্রিক গোষ্ঠী। তানিম নাথযোগীদের মন্দিরের ছবি তুলল।  মায়েরও ছবিও তুলল । সেসবই এখন ফেসবুকে আপলোড করছিল।  
ঘরে বেশ গরম। ও একটা সিগারেট ধরিয়ে বারান্দায় চলে আসে। গতকালের মত আজ রাতেও ধবধবে পূর্ণিমা ছড়িয়ে ছিল। সেই সঙ্গে উথালপাথাল হাওয়া । কমলদিঘির উত্তরের শালজঙ্গলের দিক থেকে শেয়ালের ডাক ভেসে আসে। আকাশে একটি পরিপূর্ণ গোল চাঁদ।   দিঘির জলে তারি ছায়া পড়েছে। ওদিকে তাকিয়ে তানিম- এর শরীর ছমছম করে ওঠে। ওই দিঘিতেই ডুবে মরেছিল শাওন। তার আগে একটা মেয়েকে দেখেছিল বলেছিল। শাওন  ঠিক কাকে দেখেছিল? শাফাতউজ দৌজার মেয়ে সিফাতজান? যাকে পানির জন্য কমলদিঘিতে উৎসর্গ করা হয়েছিল?  কিন্তু তা কি করে হয়?
পিছনে মৃদু শব্দ।
তানিম চমকে ওঠে। 
মা। 
ঘরে যা গরম। ঘুম আসছিল না। 
হু। গরম ভালোই পড়েছে। 
মা তিক্তস্বরে বলল, দ্যাখ তো, তোর চাচা-ফুপুরা সব কী শুরু করেছে ? জমি তোর বাবার। এখন বলছে অরিজিনাল কাগজ পত্র নেই। অথচ আমি শুনেছি গত বছরই এ অঞ্চলের ফাইনাল মাঠপর্চা  সবাই নাকি পেয়ে গেছে। 
তানিম দীর্ঘশ্বাস। ওর এসব ভালো লাগে না। ও বলল, মা তোমাকে একটা কথা বলব?
বল।
বাবা চায় না দৌজাবাড়ির জমি আমরা নিই।
বাবা মানে! কী বলছিস তুই! তর বাবা কখন বলল? কই আমাকে তো কিছু বলেনি?
বাবা মারা যাওয়ার আগে এ নিয়ে বাবার সঙ্গে আমার কথা হয়েছে ... কথা বলতে বলতে তানিমের চোখ একবার দিঘির দিকে চলে যায়। ওর শরীর মুহূতের্ই জমে যায়।  ঘাটের কাছে জলে কাঁপন। বিন্দু বিন্দু বুদবুদ, ধীরে ধীরে ঢেউগুলি ছড়িয়ে যায় । পানি থেকে  একটা মেয়ের মাথা ভেসে উঠল । তানিম ভীষণ চমকে ওঠে।  চিৎকার করে বলে, মা তুমি এখুনি নীচে যাও, গাড়ির কাছে দাঁড়াও, আমি চাবি নিয়ে আসছি। 
কেন?
পরে বলছি। 
তানিম এক লাফে ঘরে ঢোকে। টেবিলে ওপর মানিব্যাগ। তার পাশে চাবি পড়েছিল। অন্ধকারে আন্দাজ করে তুলে নেয়। ওর বুক ভীষণ কাঁপছিল। একবার মনে হল মেয়েটা ওকে ডাকছে। এখুনি একবার দিঘির ঘাটে যাওয়া দরকার। ঝোঁকটা প্রাণপন দমন করে তানিম। 
তারপর  চাবিটা নিয়ে কখন নীচে নেমে এল। 
মা গাড়ির কাছে দাঁড়িয়ে।  চিৎকার করে বলল, কি হয়েছে বলবি তো ...
পিছনে দেখ।
ও মাই গড! কে ও?
পরে বলব। এখন গাড়িতে ওঠ। জলদি। 
গাড়ি স্টার্ট নিতে বেশি সময় নিল না। হাতের তালু ঘেমে গেছে। আঙুল কাঁপছিল। দ্রুত  ভোক্সওয়াগেনটা  ঘুরিয়ে  ফটকের সামনে নিয়ে আসে। বাঁ দিকে টার্ন নিতে যাবে, ঠিক তখনই ঢেউয়ের প্রবল ধাক্কায় ভীষণ  দুলে ওঠে ভোক্সওয়াগেনটা। 
আল্লা!  মা চিৎকার করে ওঠে।
তানিম ষ্টিয়ারিং ডানদিকে বাঁদিকে ঘুরিয়ে জলের ঘূর্নি থেকে বেরিয়ে আসে। ধবধবে চাঁদের আলোয় যান্ত্রিক  শব্দ করতে করতে ধীর গতিতে  ভোক্সওয়াগেনটা ছুটতে থাকে। তার পিছনে পিছনে ছুটতে থাকে জলের আকারে  একটা মেয়ে। যে এই মুহূর্তে প্রেতনারী ...তারই নিঃশ্বাস কিংবা বাতাসের প্রবল ধাক্কায় কেঁপে ওঠে গাড়ি ।  বিন্দু বিন্দু  পানির ফোঁটায়  জানালার আর সামনের কাঁচ ঝাপসা হয়ে উঠেছে । আন্দাজে গাড়ি চালাতে চালাতে শ্যাওলার তীব্র গন্ধ পায় তানিম । থকথকে কাদার গন্ধ পায় ... ওর প্রচন্ড শীত করে। সারা শরীর ঘামে ভিজে গেছে। সেই সঙ্গে নিঃশ্বাসের কষ্ঠ টের পায়।  গাড়ির বাইরে অন্ধকার জমে উঠেছে। যেন ঝড় উঠেছে। মায়ের কন্ঠস্বর আর শোনা যাচ্ছে না। 
ঝোড়ো অন্ধাকারে  প্রাণপন গাড়ি চালাতে থাকে তানিম ...
তারপর কখন ফুটফুটে পূর্ণিমার আলোয় বেরিয়ে আসে কালো রঙের ভোক্সওয়াগেনটা ...
                 

                    