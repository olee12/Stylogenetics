গল্প: বলি



                        অনেক বছর পর যশোরের বাঘারপাড়া এসে  আমার এমন এক ভয়ঙ্কর অভিজ্ঞতা হবে তা কে জানত। কে জানত ... বাঘারপাড়া  হাইস্কুলের পুকুরের ধারে  অনেক বছর আগে মরে যাওয়া শ্যামলকে দেখে আমি চমকে উঠব।  মৃত্যুর পর কি কাউকে দেখা যায়? স্বপ্নে দেখা যায় জানি ... কিন্তু, বাস্তবে? মৃত শ্যামল আমার দিকে চেয়ে ছিল । কী তীব্র শীতল ওর চাউনি।  আমি ভয়ানক শিউরে উঠছিলাম ...
বাঘারপাড়ায় একটা বিশেষ কাজে এসেছি। সকালবেলার ঝকঝকে রোদে আর বৈশাখের এলোমেলো হাওয়ায় আমার বুকের ভিতরে পুরনো দিনের স্মৃতি টনটন করে উঠল। আজ থেকে বিশ-পঁচিশ বছর আগের কথা। আমরা এই শহরেই থাকতাম। বাবা সরকারি চাকরি করতেন। আমি বাঘারপাড়া  সৈয়দ আলী হাইস্কুলে পড়তাম।  বেশ বড় আর সুন্দর স্কুল। হলুদ রঙের দোতলা দালান।  সামনে বড় একটা খেলার মাঠ। তার পাশে বড় একটা পুকুর। পুকুর ঘিরে সুপারি আর নাড়িকেল গাছ। পুকুরের উত্তর পাশে অর্জুনবন। 
স্কুলের সহপাঠী  শ্যামলের কথাও মনে পড়ল। শ্যামলা রঙের চুপচাপ শান্তশিষ্ট আর ডাগর ডাগর চোখের একটা ছেলে শ্যামল। যুগীপাড়ায় থাকত শ্যামলরা, নাটমন্দিরের কাছে; আর আমরা থাকতাম সরকারি কোয়ার্টারে, সরকারি কোয়ার্টারটা ছিল অর্জুন দিঘি দিঘির দক্ষিণ পাড়ে, ওই যুগীপাড়ারই কাছে। আমি আর শ্যামল খুব ভালো বন্ধু ছিলাম। স্কুল ছুটির পর আমরা একসঙ্গে বাড়ি ফিরতাম। বিকেলে ঘুড়ি ওড়াতাম, ঘোষপাড়ার মোড়ে মধু ময়রার দোকানের জিলাপি খেতাম, পাখির বাসার খোঁজে ছোট মফঃস্বল শহরের গাছগুলি চষে বেড়াতাম।  
সেই শ্যামল একদিন স্কুলের পুকুরে ডুবে মারা গেল। আমরা তখন ক্লাস সেভেনে পড়ি। শ্যামলের মৃত্যুর পর আমি ভীষণ ভেঙে পড়েছিলাম। আমার স্কুল যেতে ইচ্ছে করত না। আমি ঘরে বসে থাকতাম। তখনই আমার বাবার বদলীর আদেশ এল। আমরা খুলনা চলে গেলাম।  বাঘারপাড়ার দিনগুলি  কেবল স্মৃতি হয়ে রইল মনের মাঝে। সেই স্মৃতিতে জ্বলজ্বল করত শ্যামল। এবং আরও একজন। তিনি হলেন নন্দ স্যার ...
নন্দলাল মিত্র  আমাদের বাংলা পড়াতের । আমরা নন্দলাল মিত্র স্যারকে ‘নন্দ স্যার’ বলে ডাকতাম। ভীষণ সাধাসিদে ধরণের মানুষ ছিলেন নন্দ স্যার। সব সময় খদ্দেরের পায়জামাপাঞ্জাবি পরতেন। গায়ের রং শ্যামলা মতন, চোখে চশমা; ছোটখাটো শরীর। কাঁধে ঝুলি। ভীষণ পান খেতেন নন্দ স্যার। সব সময় জর্দার গন্ধ পেতাম। নন্দ স্যার  আমাকে ভীষণ ভালোবাসতেন। শ্যামলকেও। লোকে বলত, নন্দ স্যার নাকি গোপনে তন্ত্রচর্চা করে। কথাটার মানে আমি অবশ্য তখন বুঝতাম না। নন্দ স্যারের বাড়ি ছিল স্বুলের মাঠের পাশে। সুপারি গাছে ঘেরা ছিমছাম টিনসেডের ঘর। নন্দ স্যার চিরকুমার ছিলেন। এক ভাইঝিকে নিয়ে থাকতেন। আমরা ডাকতাম শিবাণীদি। আঠারো-উনিশ বছরের ধবধবে ফরসা তরুণি। নন্দ স্যারের বাড়িতে গেলে শিবাণীদি আমাদের পিঠেপুলি, চিড়ে-নাড়– খেতে দিতেন।  
নন্দ স্যার কি বেঁচে আছেন? এতদিন পর  যখন বাঘারপাড়া এসেছি,তখন  একবার খোঁজ করা যাক। 
আমি থাকি যশোরের অভয়নগর। বীমা কোম্পানীতে চাকরি করি। আমার কোম্পানীর দুজন অফিসার গতকাল রাতে সড়ক দূর্ঘটনার শিকার হয়েছে। তাদের বাঘারপাড়া উপজেলা স্বাস্থ্য কমপ্লেক্সে ভর্তি করা হয়েছে। খবর পেয়ে আমি অভয়নগর থেকে তাদের দেখতে এসেছি। তাদের কারও অবস্থাই তেমন গুরুতর নয়। কাজেই  আমি স্বাস্থ্য কমপ্লেক্স থেকে বেড়িয়ে  রিকশা ডেকে উঠে পড়লাম। একটা  সিগারেট ধরালাম। একমুখ ধোঁওয়া ছাড়লাম। বাঁ পাশে একটি গলির মুখ।  ওদিকে  আমার চোখ আটকে গেল। ওই গলির ভিতরে একটা দোকান থেকে  আমি আর শ্যামল ঘুড়ি কিনতাম। অর্জুন দিঘির মাঠে ঘুড়ি ওড়াতাম। 
আমার কাছে বাঘারপাড়া মানেই শৈশবের স্মৃতি। স্মৃতি আর রহস্য ....  
শ্যামলের মৃত্যুটা আজও আমার কাছে এক তুমুল রহস্য। 
শ্যামল প্রায়ই বলত, আমার মনে হয় স্কুলের পুকুর থেকে ডুব সাঁতার দিয়ে অর্জুনদিঘিতে যাওয়া যায়।   
ধ্যাত, কি যা তা বলছিস।  আমি অবাক হয়ে বলি। 
আমরা স্কুল থেকে পলাশ অর্জুন দিঘির মাঠে এসে বসে ছিলাম। এখন বিকেল। আকাশে মেঘ জমেছে। আজ আমাদের হাফ ইয়ার্লি পরীক্ষার রেজাল্ট দিয়েছে। আমরা দুজনেই ভালো রেজাল্ট করেছি। অবশ্য অঙ্কে শ্যামলের মার্কস বেশি। আমার ইংরেজিতে। 
শ্যামল বলে, আমি ঠিকই বলছি।একদিন ডুব দিয়ে দেখব।
হ্যাঁ। ডুব দিবি। তোর মাথা খারাপ। আমি বললাম।
শ্যামল চুপ করে থাকে। 
স্কুলের পুকুর  আর অর্জুন দিঘির মধ্যে নীচ দিয়ে সংযোগ আছে। শ্যামল প্রায়ই কথাটা বলত। কিন্তু তা কি করে সম্ভব? স্কুলের পুকুরের উত্তর পাড়ে ঘন জঙ্গল। লোকে বলে অর্জুন বন। তবে অর্জুন বনে  অর্জুন গাছ ছাড়াও শিরীষ, হরীতকী, দেবদারু এবং বিভিন্ন জাতের ঔষধি গাছগাছড়াও রয়েছে। সেই অর্জুনের বনের মধ্যে  একটা  প্রাচীন  কালীমন্দির, (মন্দিরটা পরিত্যক্ত) ... তারপর  অর্জুন দিঘির মাঠ, তারপর   অর্জুন দিঘি। এতকিছুর  তল দিয়ে সংযোগ? তা কি করে হয়? তবে রহস্য একটা ঠিকই আছে। শ্যামল স্কুলের পুকুরে ডুবে মরলেও পরদিন  ওর লাশ কেন  অর্জুন দিঘিতে ভেসে উঠল? আমার আজও মনে আছে ... টিফিন টাইমে আমি আর শ্যামল স্কুলের পুকুরে ঘাটে বসে ছিলাম। হঠাৎ শ্যামল উঠে দাঁড়িয়ে বলল, আমি ডুব দিয়ে দেখি অর্জুন দিঘিতে ওঠা যায় কিনা। 
অ্যাই, তুই কি পাগলামী করছিস। আমি চিৎকার করে উঠলাম। তার আগেই শ্যামল পুকুরে  লাফ দিয়েছে। তারপর আর ভেসে ওঠেনি। আমি উৎকন্ঠায় অস্থির হয়ে রইলাম। পরদিন শ্যামলের লাশ অর্জুন দিঘিতে ভেসে উঠল। ... এই রহস্য আজও আমায় ভাবিয়ে তোলে। আরও এক রহস্য আমায় ভাবায়। নন্দ স্যার নাকি প্রায়ই সেই পরিত্যক্ত  কালীমন্দিরে যেতেন। কথাটা শ্যামল আমাকে বলেছিল। আমি জিগ্যেস করলাম, তুই জানলি কি করে? 
শ্যামল বলল, বড়দির আমাশা হয়েছিল। আমি বেতোশাক খুঁজতে অর্জুনের বনে গিয়েছিলাম। 
একাই গেলি?
হ্যাঁ। বাবা অভয়নগর গেছে, মল্লিক উকিলকে দেখতে। 
শ্যামলের বাবা তারানাথ বদ্যি হিসেবে খুব বিখ্যাত। পরিবারটি নাকি তন্ত্রচর্চাও করে । ওর এক কাকা- চপল না উপল  কি যেন নাম ... অনেক বছর হল বাড়ি থেকে  নিরুদ্দেশ হয়ে গিয়েছিল। 
শ্যামল বলল, আমি বেতোশাক  তুলে ফিরছি। দেখি নন্দ স্যার এক যোগী সন্ন্যাসীর সঙ্গে কথা বলছেন। 
সন্ন্যাসী! বলিস কী!
হ্যাঁ।  জটাধারী তিলকধারী সন্ন্যাসী। কাপালিক বলে মনে হল। 
কি বলছিল নন্দ স্যার। কিছু শুনতে পাসনি?
নাহ্ ...
 সৈয়দ আলী হাইস্কুলের সামনে রিকশা থেকে নামলাম। বুকের ভিতর কেমন মোচড় দিচ্ছে। বারবার শ্যামলের নিষ্পাপ মুখটা ভেসে উঠছিল। কেন ওমন নিস্পাপ ছেলে ডুবে মারা গেল? শ্যামলের মন ছিল খুব নরম। মাছ-মাংস খেত না। নিরামিষ খেত।খালি বলত: আমার মা কখনও মরে গেলে আমি সইতে পারব না।  ঘুড়ি কাটা পড়লে ভ্যা ভ্যা করে কেঁদে ফেলত। 
চারিদিকে চোখ বোলালাম। স্কুলের এ দিকটা আগের মতোই আছে। খুব একটা বদলায়নি। স্কুলটা বাঁ পাশে একটা পিচ রাস্তা। এদিক-ওদিক তাকিয়ে হাঁটছি।  এদিকে লোক চলাচল কম। রহমান লাইব্রেরি বন্ধ। আজ শুক্রবার। চারধার নির্জন হয়ে আছে। 
কড়া নাড়ার পর একজন সাদা থান শাড়ি পরা মহিলা দরজা খুলল।
রোকন না..? শিবাণীদি আমাকে দেখেই  চিনতে পেরেছেন ।
আমি বললাম হ্যাঁ। তারপর ঝুঁকে প্রণাম করলাম।  শিবাণীদির চুলে পাক ধরছে। তবে গায়ের ফরসা মোটেও রঙে চির ধরেনি। অবশ্য চশমা নিয়েছেন। শরীর এখনও শক্ত সমর্থ রয়েছে। 
আমি সামান্য ইতস্তত করে বললাম,  নন্দ স্যার ...মানে ...
তুমি ঘরে এসে বস, আমি কাকাকে খবর দিচ্ছি।
আমি নিশ্চিন্ত হলাম । যাক। স্যার তাহলে বেঁচে আছেন। 
বসার ঘরটি ছোট্ট । একপাশে বেতের চেয়ার। বসলাম। ওপাশে একটা  চৌকি। সাদা সিমেন্টের মেঝে। দেওয়ালে দক্ষিণেশ্বর মন্দিরের ছবি। জানালায় সাদা পর্দা। অল্প অল্প কাঁপছে। জানলা ঘরে চৌকির ওপর রোদ পড়েছে। কাকা ডাকছিল। সারা ঘরে বেলি ফুলে গন্ধ। 
একটু পর নন্দ স্যার এলেন। স্যারকে বৃদ্ধ থুত্থুরে দেখাচ্ছে।  শরীর শীর্ণ । মাথার চুল মসৃণভাবে চাঁছা।  গলায় পৈতে। কপালে তিলক।  গায়ের কালো রংটিও কেমন মজে গেছে। বয়স মনে হয় সত্তরের কম হয়নি। খালি গায়ে কেবল ধুতি পরেছিলেন নন্দ স্যার। 
আমি আদাব দিয়ে উঠে দাঁড়ালাম। 
বস, বাবা বস। 
আমি বসলাম।
নন্দ স্যার বসলেন। মনে হল বসতে  অনেক কষ্ট হল ।  হাড়ে মটমট শব্দ শুনলাম। 
আছ কেমন বাবা?
ভালো।
নন্দ স্যার বললেন, আমি জানতাম তুমি আসবে।
আমি চমকে উঠলাম। কি বলব ভেবে পেলাম না। 
কয়েকদিন আগে শ্যামলকে স্বপ্ন দেখলাম। তখনই বুঝতে পারছিলাম তোমার সঙ্গে আমার দেখা হবে। 
শ্যামল? শব্দটা আমার মুখ থেকে যেন ছিটকে বেরুল।
হ্যাঁ, শ্যামল। তোমার ছেলেবেলার বন্ধু।
ওহ্ । 
শোন, রোকন, তোমাকে আজ একটা সত্য কথা বলি। 
কথাটা শুনে আমার শরীর কেমন কেঁপে উঠল।
নন্দ স্যার বললেন, শোন রোকন। শ্যামল ডুবে মারা যায়নি। শ্যামলকে বলি দেওয়া হয়েছিল। 
আমি চমকে উঠলাম। বলি দেওয়া হয়েছিল?
হ্যাঁ।
কে?
নন্দ স্যার বললেন, যোগেশ্বর।
যোগেশ্বর?
হ্যাঁ। যোগেশ্বর । ওটা ভন্ডটার ছদ্মনাম। তার আসল নাম উপল। আমাদেরই এ শহরের যুগীপাড়ার ছেলে। সম্পর্কে শ্যামলের কাকা। 
আমি ভয়ানক চমকে উঠলাম। প্রায় চেঁচিয়ে বললাম, কি বলছেন আপনি?
আমি ঠিকই বলছি। উপল ভীষণ লোভী প্রকৃতির ছিল। সে যোগবলে অপ্রাকৃত ক্ষমতা অর্জন করতে চেয়েছিল। এই উদ্দেশ্যে তরুণ বয়েসে সে  কামরূপের কামাখ্যা মন্দিরে যোগচর্চা করতে গিয়েছিল। যোগ আর কি-ভ্রষ্টাচার আর কী। তারপর তিরিশ বছর পর উপল গোপনে   এই শহরে ফিরে আসে। অর্জুনবনের পরিত্যক্ত কালীমন্দিরে ধ্যান করতে থাকে। তার ধারণা কালীমন্দিরের নীচে রাজা জয়ন্তের বহুমূল্য গুপ্তধন আছে। তবে বালকবলি ব্যতীত সে ধন তার পক্ষে সহজে অর্জন সম্ভব ছিল না।  নিজ বংশের নিষ্পাপ কোনও বালককে বলি দিতে হবে। যোগেশ্বর শ্যামলকে বেছে নেয়। যোগবলে শ্যামলকে স্কুলের পুকুরে ডুবিয়ে মারে।
আমার শরীর হিম হয়ে আসছিল। মাথার ভিতরে আবছা গুঞ্জন।  নিস্পাপ একটি ছেলে এক ভ্রষ্টচারী যোগীর পার্থিব লোভের শিকার!  কিন্তু, কিন্তু স্যার শ্যামলের লাশ তো অর্জুন দিঘিতে ভেসে উঠেছিল। আর শ্যামলের উপলকাকা কি কালীমন্দিরের ধনসম্পদ পেয়েছিল?
 নন্দ স্যার হ্যাঁ,না  কি যেন বললেন। তাঁর কন্ঠস্বর থেকে অদ্ভূত ঘরঘর শব্দ বেরুতে লাগল। তারপর স্যারের শরীর একদিকে কাত হয়ে এলিয়ে পড়ল। আমি উঠে দাঁড়ালাম। কী করব বুঝতে পারছি না। উত্তেজনা সইতে পারেন নি। 
শিবাণীদি ওঘর থেকে  এলেন। হাতে শরবতের গ্লাস। বললেন, ওহ্ । কাকা আবার ঘুমিয়ে পড়েছে। আজকাল এমন হয়। শরীর বিশেষ ভালো না। অষুধের রিঅ্যাকশন। আজ সন্ধ্যার পর সিধু বদ্যি আসবে। 
আমি তাহলে এখন যাই।  
যাবে? বলে শিবাণীদি চুপ করে রইলেন। তারপর বললেন, যাওয়ার আগে এই শরবতটুকু খেয়ে যাও অন্তত।
আমি এক ঢোঁকে শরবত খেয়ে বেরিয়ে এলাম। এখুনি অভয়নগর রওনা হতে হবে। আমার মনে হল তার আগে আমার একবার স্কুলের পুকুর পাড়ে যাওয়া দরকার। কেন মনে হল বলতে পারি না। হয়তো জীবনে শেষবার শ্যামলের স্মৃতিটুকু দেখব বলে।  
নন্দ স্যারের বাড়ির সামনে সরু পিচ রাস্তা। তার পরে স্কুলের মাঠ। আমি আড়াআড়ি মাঠ পেরুতে থাকি। স্যারের কথাগুলি মাথায় ঘুরছিল। ছিঃ মানুষ এত নীচ হতে পারে। শ্যামল কী দয়ালু ছিল। পাখির বাসা থেকে পাখির ছানা পড়ে গেলে আবার তুলে দিত। 
স্কুলের নির্জন পুকুর ঘাট  অপরাহ্নের হলুদ রোদে ভরে ছিল। কাক ডাকছিল কেবল। ঘাটের ওপর বসেছিল শ্যামল ।ওর পরনে নীল হাফপ্যান্ট। সাদা গেঞ্জি।  আমি চমকে উঠলাম।  তবে ঘাবড়ালাম না। একেকটা দিন এমন অদ্ভূত। সেদিন কত কিছু ঘটে। 
শ্যামল আমার দিকে চেয়ে ছিল । কী তীব্র শীতল ওর চাউনি। শ্যামল আমার দিকে তাকিয়ে  বলল, তুই নন্দ স্যারের কথা বিশ্বাস করিস না রোকন। 
আমি কী বলতে যাব। আমার গলার স্বর ফুটল না।
নন্দ স্যারই আমায় মেরেছেন। উপল কাকার সঙ্গে হাত মিলিয়েছেন। স্যারের কালীমন্দিরের ধনসম্পদের লোভ ছিল।   শিবাণীদি জানত। 
আমি অবাক হলাম। একবার স্যারের বাড়ির দিকে তাকালাম। নন্দ স্যার এত লোভী। কই কখনও তো আমার মনে হয়নি। 
ফিরে তাকিয়ে দেখি শ্যামল নেই। কোথায় গেল শ্যামল ? ও কি এখানে বসেছিল? নাকি আমার  দৃষ্টি বিভ্রম হয়েছিল? আজ দিনটা বড্ড গোলমেলে। সকাল শুরু হল হাসপাতালে। আমি কি শিবাণীদির সঙ্গে কথা বলব? শিবাণীদি কি সত্য কথা জানেন? আবার ভাবলাম- থাক। এত বছর পর এসব ঘেঁটে কী লাভ। শ্যামল তো আর ফিরে আসবে না। এই পৃথিবীর আলো-বাতাসে নিঃশ্বাস নেবে না। অর্জুনদিঘির মাঠের ঘুড়ি ওড়াবে না।  তা ছাড়া আমি তো আমার ছেলেবেলার বন্ধুকে এক ঝলক হলেও দেখলাম ...এও তো অনেক। 
আমি দীর্ঘশ্বাস ফেললাম। তারপর  সিগারেট ধরালাম। 
তারপর শেষবেলার হলুদ আলো গায়ে মেখে হাঁটতে থাকি ...


                    