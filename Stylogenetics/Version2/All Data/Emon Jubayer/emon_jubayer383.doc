গল্প: স্বীকারোক্তি



তুই কামডা করতে পারবি? 
অন্ধকারে খসখসে স্বর ভেসে আসে।
পারুম। খলিল বলে। 
তাইলে কামডা আজ রাইতে কর। কামডা কইরা পলায়া যাবি। ধরা পড়লে কিন্তুক  সর্বনাশ। 
অন্ধকারে খলিল হাসে। ধরা সে পড়বে না। সব বন্দোবস্ত করে রেখেছে সে। ভোররাতে বস্তিতে আগুন দিয়ে দেওয়াল টপকে কামরাঙির চরের দিকে পালিয়ে যাবে । হাজারীবাগের লোকমানের বস্তির  মাঝামাঝি মোতি বিবির ঘর; সে ঘরে চারটি কেরোসিন টিন এ কয়েকদিন ধরে গোপনে মজুদ করে রেখেছে। মধ্যবয়েসি মোতি বিবি বিধবা। ফেনসিডিলের ব্যবসা করে। আরও কীসব অবৈধ ব্যবসা আছে। তাকে আদাবরে বস্তির একটা ঘরে সরিয়ে নেওয়া হয়েছে। সেই টাকাও পার্টি দিল। পার্টি বহুৎ দিলদার আছে। খলিলও মোটা টাকা পেয়েছে। গ্রামে ফিরে যাবে খলিল। শেরপুরের শ্রীবরদী উপজেলায় ধলার হাট  গ্রামে  বাড়িঘর ছিল খলিলের। পরিবার পরিজন ছিল । অভাবের তাড়নায়  গ্রাম থেকে উৎখাত হয়ে ঢাকা শহরে উদ্বাস্তু হয়ে এসেছিল।  পরিবারে যারা যারা ছিল, তারা সবাই  ছিটকে গেছে ... শত চেষ্টা করেও তাদের ধরে রাখতে পারে নি খলিল ...সেই থেকে এক ধরনের ক্রোধ পোষন করে সে ... যে ক্রোধ বস্তিতে আগুন লাগানোর মতো নিষ্ঠুর কাজে সাহায্য করে ... প্রাণহানির বিষয়ে খলিল কে নির্বিকার  রাখে ...    খলিলের ছুটা কাম আর ভালো লাগে না। অভাবে পড়লে মেডিকেলে রক্ত বেচে। পয়তাল্লিশ বছর ধরে অভাবের মধ্যেই আছে বেঁটে কালো শীর্ণ লোকটা ... এখন মোটা টাকা পেয়ে বস্তিতে আগুন লাগিয়ে গ্রামে ফিরে যাবে ...একটা কিছু করে খাবে ...  
 সকালবেলায় মেয়ের মুখে দুঃস্বপ্নের কথাটা শোনার পর থেকেই গভীর অস্বস্তিতে  ভুগছেন মিসেস তালুকদার । মহিলার শরীর থলথলে, গায়ের রং ফরসা । কালো রঙের শিফন শাড়ি পরেছেন আজ। হাজারীবাগের এই  ছ’তলা ফাঁকা ফ্ল্যাটটির জানালগুলি খোলা বলেই  দূরন্ত হাওয়ায় মহিলার শাড়ির আঁচল উড়ছিল। বারবার জিজ্ঞেস করছেন, যদি আগুন লাগে? তখন কি হবে? বিল্ডিংয়ে  আগুন নেভানোর বন্দোবস্ত কেমন? ফায়ার এক্সিট আছে ?
জুনায়েদ তালুকদার স্ত্রীকে  ধমক দিলেন। তোমার খালি কুচিন্তা। এত সুন্দর ফ্ল্যাট আগুন লাগবে কেন?
মিসেস তালুকদার মিইয়ে গেলেন। এমনিতে সকাল থেকে নার্ভাস বোধ করছেন। লুবনা অমন স্বপ্ন দেখতে গেল কেন?  মেয়েটা ধনু রাশি। ধনু রাশি জাতিকাদের স্বপ্ন ফলে যায়। এর আগেও বেশ কয়েকবার লুবনার স্বপ্ন ফলে গিয়েছিল। 
মিসেস তালুকদার স্বামীর দিকে তাকালেন । জুনায়েদ তালুকদার-এর ষাটের কাছাকাছি বয়স। মানুষটি বেঁটে, ফরসা, মাথায় টাক, শরীরটি শুকনো ।  পরনে কালো পাঞ্জাবি আর সাদা পায়জামা। চোখে চশমা। বড় ভাইয়ের মৃত্যুর পর  ইদানীং ধর্মকর্মের দিকে  ঝুঁকেছেন। দাড়ি রাখছেন। স্ত্রীকন্যাকে নিয়ে হাজারীবাগে  ফ্ল্যাট দেখতে এসেছেন। পছন্দ হলে দু-এক দিনের মধ্যেই ডাউনপেমেন্ট করবেন।
খায়রুল ইসলাম (পরাগ) নীড়কল্প প্রোপার্টিজ -এর  মার্কেটিং এক্সিকিউটিভ।  তখন থেকে মিসেস তালুকদার কে বুঝিয়ে যাচ্ছে। 
খায়রুল ইসলাম (পরাগ)-এর বয়স তিরিশের কাছাকাছি হবে ।  ফরসা, স্মার্ট। এক মাথা কোঁকড়া চুল। তবে মুখে খোঁচাখোঁচা দাড়ি।  সাদা শার্ট, কালো প্যান্ট পরেছে। সাদা শার্টের ওপর কালো টাই বেশ মানিয়ে গেছে।  বারবার বলছে, ওসব নিয়ে আপনি ভাববেন না ম্যাডাম। আজকালকার বহুতল ভবনে আগুন নেভানোর সিসটেম অনেক উন্নত।  
ও।
এখন বলুন কিচেন ক্যাবিনেট কি আমরা করে দেব,  নাকি আপনারাই করিয়ে নেবেন? 
গলার স্বর বদলে জুনায়েদ তালুকদার বললেন, কিচেন ক্যাবিনেট-ট্যাবিনেট যা করার আপনারই করে দেবেন। আমরা এসব ঝামেলা নিতে পারব না। 
তাহলে স্যার আরও এলাখ খানেক টাকা অ্যাড করতে হবে। আজকাল মেলামাইন বোর্ডের দাম অনেক বেড়ে গেছে। পারটেক্সের দামও বেড়ে গেছে।  
জুনায়েদ তালুকদার অসহিষ্ণু ভঙ্গিতে কাঁধ ঝাকালেন। ভাবটা এমন কী আর করা। হয় ডেভেলাপাররা ঠকাবে, নয়তো কাঠমিস্ত্রির কাছে ঠকতে হবে। আর এদেশে কোন্ জিনিসের দাম স্থির থাকে!  আসলে ফ্ল্যাট কেনা মানে হাতি পোষা। ডাউন পেমেন্ট, সময় মতো কিস্তি পরিশোধ, রেজিস্ট্রেশনের ঝামেলা, সোসাইটির ফি;  ওদিকে সরকার গ্যাসের লাইন দিচ্ছে না। সিলিন্ডার গ্যাসের দামও চড়া। কী যে দিনকাল পড়ল। 
ওকে স্যার। কিচেন ক্যাবিনেটের ডিজাইজন পছন্দ করে দেবেন। খায়রুল বিনীত ভঙ্গিতে বলল।
লুবনা বাবার দিকে কড়া চোখে তাকিয়ে ছিল। বাবাটা যে কি! বাইরের লোকের সামনে মাকে ধমক দিল।  খায়রুল সাহেব কি মনে করলেন। বাবার ওপর রাগ হয় ওর। ... চারজনই ঘুরে ঘুরে চৌদ্দ’শ স্কয়ার ফুটের ফাঁকা ফ্ল্যাটটি দেখছিল। পরদাহীন জানালার দিকে চোখ চলে যায় লুবনার । দূরে শরতের অমলিন নীল আকাশ। যেন পৃথিবীতে দুঃখযন্ত্রণা নেই। তবে শরতের নীলাভ আকাশে  ধোঁওয়া। ইট ভাঁটার। মনে হয় আগুন লেগেছে।
হঠাৎ কি মনে পড়তে লুবনা বলল, আমার ঘরের ওয়ালে একটা বুক শেলফ করে দিতে হবে। 
ওকে ম্যাডাম। আপনি ডিজাইজন পছন্দ করে দেবেন।  খায়রুল বলল।  
লুবনা আজ সাদা সালোয়ার-কমিজ পরেছে। সবুজ ওড়না আর চুল  হুহু বাতাসে উড়ছে। ওর গায়ের রং শ্যামলা হলেও  চোখ-নাক-মুখ মিলিয়ে মোটামুটি সুন্দরী। চোখে চারকোণা ছোট চশমা। একটা  প্রাইভেট বিশ্ববিদ্যালয়ে বিবিএ পড়ছে লুবনা । এই মুহূর্তে ওকে খানিকটা  বিষন্ন দেখাচ্ছিল। মনের ভিতরে অস্বস্তি খসখস করছিল। কালরাতে ভয়ানক দুঃস্বপ্ন দেখেছে, আজ সকালে  মাকে সে কথা বলতেই মায়ের মুখ চুপসে আছে। 
মিসেস তালুকদার কিচেনে ঢুকেছেন। অন্যরাও কিচেনে এল। কিচেন ক্যাবিনেট করা হয়নি। তারপরও সব ঝকঝক করছিল । মিসেস তালুকদারের চোখের নজর বাজপাখির মতো। প্রায় চেঁচিয়ে বললেন,  এই যে! এখানে  টাইলস ফেটে গেছে!
ওটা ঠিক করে দেব ম্যাডাম। এখনও ফাইনাল টাচ হয়নি। খায়রুল বলল। 
কিচেন লাগোয়া ছোট্ট বারান্দা। রোদে ঝলমল করছিল।  একপাশে কল। গ্রিলে রং করা হয়নি। বহুদূর থেকে  ছ’তলা বান্দায় দূরন্ত বাতাস এসে আছড়ে পড়ছে। বারান্দায় এসে হাত নেড়ে মিসেস তালুকদার বললেন, এমাঃ ছিঃ! কি গন্ধ! আর আপনারা দালানের নাম রেখেছে  রিভারভিউ । 
খায়রুল হাসল। আশ্বাসের সুরে বলল, সব বদলে যাবে ম্যাডাম।  নীচে ওসব বস্তি-টস্তি আর থাকবে না দেখবেন । সরকার স্যাটেলাইট সিটি গড়ে তোলার মহাপরিকল্পনা নিয়েছে। পাঁচ বছরের মধ্যে ঐ কামরাঙা চর সিঙ্গাপুর হবে দেখবেন। ফ্ল্যাটটা কিনে রাখলে আপনাদেরই লাভ ম্যাডাম।   
রিয়েল এসটেটের ব্যবসায়  এরকম সাজানো গোছানো মিথ্যে বলতেই হয়। কাজটা করতে খায়রুল আজকাল  ক্লান্ত বোধ করে। কাস্টমারদের ধোকা দিতে আজকাল  গ্লানি বোধ করে সে।  খায়রুল দীর্ঘশ্বাস ফেলে। 
জুনায়েদ তালুকদার  ফস করে বলে বসলেন, ভাত পাইতে ভাত পায় না, সালন সালন করে। সরকার গ্যাসের লাইন দিতে পারে না আবার নাকি স্যাটেলাইট সিটি করব। হুহ্ । 
খায়রুল কী বলবে ভেবে পেল না। সে ম্লান হাসে। বেফাঁস কথা বলে কাস্টমারকে চটাতে নেই। 
জুনায়েদ তালুকদার স্ত্রীর কাছে সরে এলেন। চাপা স্বরে বললেন, তোমারে না তখন কইলাম  হাজারিবাগের গলির ভিতরে বইলাই  তো ফ্ল্যাটের দাম ৭/৮ লাখ টাকা কম হইল। ঝিকাতলা মেইন রোডে চৌদ্দ’শ স্কয়ার ফুটের একটা  ফ্ল্যাটের দাম কত জান? দেখলা না তিন কানি জমি দাবী করতে  বড় ভাই স্ট্রোক কইরা মরল।
মিসেস তালুকদার কেঁপে উঠলেন। বড় ভাসুরের মৃত্যু সংবাদ শুনে তাড়াহুড়া করে  চাঁদপুর গিয়েছিল। তিন দিনের মিলাদের পর জমিজমা নিয়ে ভাইদের মধ্যে ‘কাইজ্জা’ বেধে গিয়েছিল। ছোট দেওর নিজাম তালুকদার আঙুল তুলে বলল, ভাইজান, আপনে এতদিন জমিজমার খোঁজ খবর লন নাই, এখন চান ক্যান? তখন লুবনার আব্বায় বলল, এতদিন জমিজমার খোঁজ খবর লই নাই ঠিকই, তাই বইলা জমির ওপর আমার হক চইলা যায় নি? আমার ভাগে জমি আমি কাউরে দান কইরা  দেই নাই ।  ... সেসব কথা মনে করে মিসেস তালুকদার দীর্ঘ নিঃশ্বাস ফেললেন। বড় ভাসুরের  চল্লিশা (চল্লিশ দিনের অনুষ্ঠান)   এখনও হয়নি। এরই মধ্যে ফ্ল্যাট দেখতে এসেছে। কারও কয়েকটা দিন অপেক্ষা সইল না। মিসেস তালুকদার চারিদিকে তাকালেন। সকালের রোদে বারান্দা কিচেন সব ঝকঝক করছে। ফ্ল্যাট কেনার জন্যই লুবনার বাবা  চাঁদপুরের পৈত্রিক জমি বিক্রি করার সিদ্ধান্ত নিলেন ।  জমির ভাগ চাই শুনে লুবনার বড় চাচা স্ট্রোক করলেন ... 
মিসেস তালুকদার-এর ডায়াবেটিস আছে । ভদ্রমহিলার তলপেটে চাপ টের পেলেন। তিনি বারান্দা থেকে বেরিয়ে বাথরুমের দিকে চলে গেলেন। বড় ভাইয়ের মৃত্যুর পর জুনায়েদ তালুকদার আজকাল  নিয়মিত নামাজ-কালাম পড়লেও  সিগারেটের নেশা ছাড়তে পারছেন না। বারান্দায় এলোমেলো বাতাস। তা সত্ত্বেও কৌশলে একটা  সিগারেট ধরালেন। তামাকে গন্ধের সঙ্গে  নীচের মরা খালের  আঁষটে গন্ধ মিশল । 
লুবনা চটজলদি ড্রইংরুমে চলে আসে। 
ওর পিছন পিছন খায়রুল আসে। লুবনা ম্যাডামের  ভিতর কি এক স্নিগ্ধতা রয়েছে। কথা বলতে ইচ্ছে করে। সাদা পোশাকে দেবীর মত লাগছিল লুবনা ম্যাডামকে। 
লুবনা নরম সুরে বলে, মা বারবার আপনাকে আগুনের ব্যাপারটা বলে বলে বিরক্ত করছে । প্লিজ, আপনি কিছু মনে করবেন না।
খায়রুল হাসল। কাঁধ ঝাঁকিয়ে বলল, না, না। মনে করার কি আছে। উনি আমার মায়ের বয়েসি। তাছাড়া অত টাকা খরচা করে  ফ্ল্যাট যখন কিনছেন, তখন সব দেখেশুনে নেওয়াই ভালো। 
লুবনা বলল, আসলে ...আসলে ... কালরাতে আমি একটা ভয়ঙ্কর দুঃস্বপ্ন দেখেছি। দুঃস্বপ্নটা আজ সকালে মায়ের সঙ্গে শেয়ার করেছি।  তার পর থেকেই মা ভীষণ চিন্তায় পড়ে গেছেন।  
কথাটা শুনে খায়রুল যেন চমকে উঠল। দুঃস্বপ্ন?
হ্যাঁ।  দুঃস্বপ্ন। লুবনা মাথা নেড়ে বলল। খায়রুলের ভাবান্তর টের পেয়ে অবাক হয়ে যায় । কি হল? লোকটা অমন চমকে উঠল কেন?
কি দেখলেন? বলা  যাবে? চাপাস্বরে খায়রুল বলে। 
হ্যাঁ। লুবনা মাথা নাড়ল। মনে হল নতুন  ফ্ল্যাটে উঠেছি। সেই ফ্ল্যাটে আগুন লেগেছে। আমি দৌড়াচ্ছি। মা ফায়ার এক্সিটের কাছে দাঁড়িয়ে চিৎকার করছেন, চারিদিকে ধোঁওয়া ... বাবা আমার হাত ধরে টান দিলেন ...আমার মনে হল ...মনে হল আগুনে তিনটি শিশু পুড়ে মারা গেছে। শিশুরা কারা ...  ঠিক বুঝতে পারি নি। 
ওহ্ । খায়রুল জমে যায়। শীত করতে থাকে তার। তিনজন শিশু? আশ্চর্য! তার হাতের তালু ঘেমে যাচ্ছে। অনেক কথা মনে পড়ে যেতে থাকে। ... খায়রুল  নীড়কল্প প্রোপার্টিজ -এ  জয়েন করার সময় হাজারীবাগের এই নীড়কল্প রিভারভিউ  প্রজেক্টের কাজ শুরু হয়নি  । অবশ্য রিভারভিউ  প্রজেক্টের কথা সে জানত।  হাজারীবাগের লোকমানের বস্তিতে আগুন লাগার কথাও সে জানত। খায়রুলের মনে আছে ... সে সময়কার  একটি দৈনিক পত্রিকা লিখেছিল ... রাজধানীর হাজারীবাগের লোকমানের বস্তিতে শুক্রবার ভোররাতে আকস্মিকভাবে আগুন লাগে। দমকল বাহিনী জানায়, আগুনে প্রায় ৪০টি বস্তিঘর, কিছু মুদি দোকান ও রিকশার গ্যারেজ পুড়ে গেছে।শুক্রবার ভোররাত সাড়ে ৩টার দিকে বস্তির একটি ঘরে আগুন লাগে।দমকল বাহিনীর ছয়টি ইউনিট আড়াই ঘণ্টা ধরে চেষ্টার পর ভোর ৬টার দিকে আগুন নিয়ন্ত্রণে আনতে সক্ষম হয়। তিনটি শিশু পুড়ে মারা যায়। ...খায়রুল সবই ঝুঝতে পেরেছিল।  নীড়কল্প প্রোপার্টিজ -এ  জমি দখলের নির্মম প্রক্রিয়ায় শিশুরা অগ্নিদগ্ধ  হয়েছে। নীড়কল্প প্রোপার্টিজ -এর চেয়ারম্যান মীর এনায়েৎ একজন  বিতর্কিত ভূমিদস্যু। চরিত্রহীন।  তা ছাড়া লোকটার বিরুদ্ধে চোরাচালানিরও অভিযোগ রয়েছে। তত্ত্বাবধায়ক সরকারের সময় লোকটা জেল খেটেছিল।  তবে চাকরির জন্য এসব বিষয়গুলি খায়রুল  উপেক্ষা করেছিল।  বিয়ের জন্য কাকলীর প্রেশার বাড়ছিল।   বছর খানেক বেকার ছিল। একটা চাকরির জন্য মরিয়া হয়ে উঠেছিল সে। তা ছাড়া নতুন চাকরির রোমাঞ্চ আর নতুন প্রাণবন্ত সব কলিগদের সান্নিধ্য ... ওরাই তো বিয়েতে খাটাখাটনি করল। 
এখন সব বদলে গেছে ...
সহকর্মীদের মধ্যে ঈর্ষা আর দলাদলি।  অফিসের পরিবেশ বিশাক্ত মনে হয়। কাকলীও আজকাল বদলে গেছে ভীষণ। প্রায় সময়ই এটা-ওটা নিয়ে খিটখিট করে। আজকাল কাকলীকে ভীষণ অচেনা লাগে । বিয়ের আগে খায়রুলকে ছাড়া কিছু বুঝত না, খায়রুলের  অনেক যতœ নিত।  মুখে সামান্য খোঁচাখোঁচা  দাড়ি জন্মালে বকাঝকা করে কাটাত। মুখটা এখন  দাড়ি গোঁফের জঙ্গলে ভরে গেলে চেয়েও দেখে না। বাচ্চা হওয়ার পর সম্পূর্ন বদলে গেছে কাকলী। খায়রুলের এখন মনে হয়, বাচ্চা নেওয়ার জন্য প্রেমের অভিনয় করেছে কাকলী। অনেক সময় অফিস থেকে বাড়ি ফিরতে অনেক দেরী হয়ে যায়। কাকলী মেজাজ খারাপ থাকলে  যা তা বলে । এর চে বিয়ে না-করে একা একটা মেসে থাকা অনেক ভালো ছিল। অন্তত শান্তিতে ঘুমাতে পারত।
খায়রুল দীর্ঘশ্বাস ফেলে। লুবনার দিকে তাকায়। ম্যাডামের মুখে এক ধরনের সরলতা আছে। একে সব খুলে বলা যায়। সবকিছু স্বীকার করা দরকার। স্বীকারোক্তির  পর যদি মনে শান্তি পায়। তিনটি অগ্নিদগ্ধ শিশুর মৃত্যু  খায়রুলের মনের ভিতরে গ্লানি তৈরি করেছে। যে প্রতিষ্ঠানটি ওই তিনজন শিশুর মৃত্যুর জন্য দায়ি - সেও সেই প্রতিষ্ঠানের বেতনভোগী কর্মচারী। মাঝে- মাঝে এই ভাবনাটি কাঁটার মতো রক্তাক্ত করে। নিজেকে পাপী মনে হয়।  এখন একজন সরল মনের মেয়ের কাছে সে সব পাপ স্বীকার করে ভারমুক্ত হতে ভীষণ ইচ্ছে করছে । লুবনা নারী যেন নারী যাজক আর খায়রুল পাপী স্বীকারোক্তিকারী-এমনভাবে  খায়রুল বলতে থাকে ... নীড়কল্প প্রোপার্টিজ -এর চেয়ারম্যান মীর এনায়েৎ অত্যন্ত লোভী এবং দুনীর্তিবাজ একজন মানুষ। নানান অপকর্ম করে বেড়ায় সে। তারপরও আমি লোকটার প্রতিষ্ঠানে চাকরি করি। এ জন্য আমার যে কি খারাপ লাগে-কী বলব। 
ওহ!
আগে ... আগে এখানে একটা বস্তি ছিল ম্যাডাম।  লোকে বলত  লোকমানের বস্তি । তখনও এই বিল্ডিংয়ের কাজ শুরু হয়নি।
নীড়কল্প প্রোপার্টিজ -এর চেয়ারম্যান মীর এনায়েৎ -এর  ইঙ্গিতেই লোকমানের বস্তিতে আগুন লাগানো হয়। আগুনে তিনটি শিশু পুড়ে মারা যায়। 
ওহ্ । লুবনা চমকে ওঠে। 
যেন ও জানত।  
চারিদিকে তাকায় লুবনা। 
তা হলে এই ঝকঝকে ফাঁকা ফ্ল্যাটটি  তিনটি শিশুর অগ্নিদগ্ধ লাশের ওপর দাঁড়িয়ে আছে?
আহ্ । লুবনা যেন আগুনের তাপ পায়। আলকাতরার গন্ধ পায় । রাবার পোড়ার কটূ গন্ধ পায়। দেশের বাড়ির জমির  এই ফ্ল্যাটে রূপান্তর  হবে। হাজার বছর যে জমি পড়ে ছিল । এখন সে জমির মালিকানা বদলে যাবে। কি করুন সেই মালিকানা বদলের ইতিহাস।
খায়রুল তীক্ষ্মভাবে লুবনার মুখের দিকে চেয়ে আছে। 
লুবনা অনেকটা আপন মনেই প্রায় ফিসফিস করে বলতে থাকে ...   আমার ... আমার বাবার অবসর নেওয়ার সময় হল। ভাড়া বাড়িতে আর কতদিন? শেষ বয়েসের জন্য একটা আশ্রয় তো চাই। তা ছাড়া ... ঢাকায় ফ্ল্যাট থাকলে মেয়ের বিয়ের সময় পাত্রপক্ষের কাছে সম্মান বাড়ে।    বলে থামল। লজ্জ্বা পেল মনে হল। তারপর আবার বলতে লাগল: আমার বাবার পৈত্রিক ভিটা  চাঁদপুরের কচুয়ায় । পরিবারের মধ্যে আমার বাবাই ছিল সবচে মেধাবী। ঢাকায় এসে সি.এ পাশ করে একটা অডিট ফার্মে চাকরি নিয়েছিল বাবা। যা মাইনে পেত তাতেই ছোট্ট সংসারের খরচ মিটে যত। কখনও  পৈত্রিক সম্পত্তির  ভাগাভাগির কথা ওঠেনি। দেশের জমিজমা এদ্দিন আমার দুই চাচা ভোগ করেছে। ... তো ঢাকা শহরে ফ্ল্যাটের যা দাম। বাবার কিছু টাকা জমানো ছিল। তবে  কয়েক লাখ টাকা কম পড়ল। ফ্ল্যাট কেনার  টাকার জন্য  আমার বাবা  জমির ভাগ চায় শুনে আমার বড় চাচা সাদেক তালুকদার   স্ট্রোক করে মারা গেলেন । 
ওহ্ । খায়রুলের মাথা যেন টলে উঠল।
লাবনী বলতে থাকে- জানেন, বড় চাচা আমাকে বড় ভালোবাসতেন  ।  মাঝে-মাঝে ঢাকায় আসতেন। দেশ থেকে আমার জন্য কত কি  যে নিয়ে আসতেন। তাল, চিড়ামুড়িখই আর  সেউ পিঠা, কখনও ধুপি পিঠা ...  বড় চাচী হাঁসের মাংস রান্না করে পাঠাতেন। চাচীর রান্নার তুলনা হয় না । সে সব কথা ভাবলে আমার এখন কান্না পায়। বড় চাচার ছোট মেয়ের নাম মরিয়ম। বড় চাচার মৃত্যুর আগে  মরিয়মের  বিয়ে ঠিক হয়েছিল। বড় চাচার মৃত্যুতে মরিয়মের বিয়ে ভেঙে গেল। সত্তর বছর বেঁচে থেকেও বড় চাচা তাঁর ছোট মেয়ের বিয়ে দেখে যেতে পারলেন না ...


                    