গল্প: দু’ মুহূর্ত অন্ধকারে



                        ধ্রুবর  বৃষ্টিতে ভিজতে ভালো লাগে। আজও বিকেলের দিকে ঝিরঝির করে বৃষ্টি ঝরছিল। বাসে করে কলেজ থেকে ফিরছিল । বাসস্টপ-এ নেমে  বৃষ্টিতে ভিজতে ভিজতে হাঁটছিল  ধ্রুব। একটা কনফেশনারীতে ঢুকল। লোপার জন্য চিপস কিনল।  তারপর বহুতলের বেজমেন্ট ঢুকতেই ফোনটা বেজে উঠল । মা । হ্যালো মা বল।তোর কি  ফিরতে আজ দেবি হবে রে?না মা। আমি নীচে। বেজমেন্টে।  বৃষ্টিতে আটকে গেছিলাম।  এখুনি  লিফটে উঠব।জলদি আয়।কেন? কি হয়েছে? ধ্রুব ওর ভিতরে উদ্বেগ টের পায়। মা বলল, একটু আগে তোর বাবা ফোন করেছিল। মালয়েশিয়া  থেকে। আমরা এ মাসেই মালয়েশিয়া চলে যাচ্ছি। মানে? ধ্রুব যেন প্রচন্ড একটা ঝাঁকুনি খেল। মানে ... তোর বাবা ওখানকার একটা ইউনিভারসিটিতে চাকরি পেয়ে গেছে। ওহ। দাঁড়াও আমি এখুনি আসছি। বলে  মোবাইল অফ করে দেয় ধ্রুব । হঠাৎ অবশ বোধ করে । পা দুটো ভারী ঠেকল। মালয়েশিয়া চলে যেতে হবে? স্বপ্ন দেখছি না তো। মালয়েশিয়া চলে কত কিছু যে মিস করব।  এই ঢাকা শহরটা  মিস করব। এই শহরের রাস্তায় নামলে হাজারও ঝামেলা ফেস করতে হয় । তা ছাড়া  জ্যাম।  তারপরও শহরটা ভালো লাগে। (যদিও ধ্রুবর জন্ম চট্টগ্রামে ।) কলেজের বন্ধুদের মিস করব। আরও একজন কে মিস করব ...দূর থেকে দেখল রিসিপসনে আলো জ্বলছে। বাঁ পাশের লিফট এর দরজা খুলে যাচ্ছে ... কিশোরী মেয়েটিকে আজও লিফট থেকে বেরুতে দেখল ধ্রুব । ও থমকে দাঁড়াল। ওর পায়ের নীচে মাটি কাঁপছে বলে মনে হল। দ্রুত পা বাড়ায় ও।  আজ নিয়ে দ্বিতীয়বার মেয়েটিকে দেখল। প্রথমবার দেখার পর  ভেবেছিল বাইরের কেউ ... আজ যখন দেখল ... তার মানে মেয়েটি এই ফ্ল্যাটবাড়িতেই থাকে। কত নম্বর ফ্ল্যাট ? তা অবশ্য জানে না ধ্রুব। ক’তলায় থাকে-তাও জানে না। কি নাম মেয়েটির? তাও জানে না। অবশ্য ধ্রুব মনে মনে মেয়েটির একটা নাম দিয়েছে । রাত্রি।লিফট থেকে বেরিয়ে এসেছে রাত্রি । চশমা পরা। শ্যামলা মিষ্টি মুখ। আজ সাদা রঙের সালোয়ার কামিজ পরেছে। সবুজ ওড়না। নীল রঙের একটা ফাইল বুকের কাছে জড়িয়ে ধরে আছে । রাত্রির পাশে একজন ভদ্রমহিলা। চশমা পরা মাঝবয়েসি ।  রাত্রির মা  কি? নাও হতে পারে। ভদ্রমহিলা ধবধবে ফরসা। রাত্রি তো শ্যামলা। তা হলে? হঠাৎ মায়ের কথা মনে পড়ল ধ্রুবর ।  মা শ্যামলা আর  লোপা ফরসা। ... ধ্রুবর বুক কাঁপছে। মাথার ভিতরে হালকা হিম হিম কুয়াশা। শিকদার আঙ্কেলের পিছন পিছন লিফটে ঢুকল । শিকদার আঙ্কেল ধ্রুবদের পাশের ফ্ল্যাটে থাকেন।  শিকদার আঙ্কেল-এর  পরনে ভেজা ভেজা খাকি প্যান্ট আর  শাদা রঙের  টি-শার্ট । চৌকো মুখ তামাটে রং। সাদা মোচটির দু-প্রান্ত পাকানো ।  ঘন ঘন  রুমাল দিয়ে মুখ মুছছেন। বাঁ হাতে একটা পাউরুটি।    বিকেলের দিকে হাঁটতে বের হন শিকদার আঙ্কেল। লিফটে আরও দু’জন। দুজনই অপরিচিত।  একটি দশ এগারো বছরের ছোট ছেলে। ন্যাড়া মাথা। কালো প্যান্ট আর হলুদ গেঞ্জি পরনে। আর একজন বৃদ্ধ। এ পাড়ায়    নতুন এসেছে ধ্রুবরা । এ ফ্ল্যাটবাড়ির অনেককেই চেনে না ও। লিফট ওপরে উঠছে।  সিকদার আঙ্কেল ঘাড়র  মুছতে মুছতে বললেন, তা তোমার বাবাকে  দেখিনা যে? বাবা মালয়েশিয়া গেছেন। সেমিনারে। ওহ্। তাই নাকি?হ্যাঁ।তা তোমার বাবা ফিরলে আমাকে একটা খবর দিয়ো তো বাবা।ঠিক আছে।  ধ্রুব বলল।বুঝলে  আঙ্কেল, আমি অটোবায়োগ্রাফি লিখছি । তোমার বাবাকে বইটার একটা ফরোয়ার্ড  লিখে দিতে অনুরোধ করব। এত বড় অধ্যাপক যখন। বাবার জন্য চাপা গর্ব বোধ করল ধ্রুব। ঢাকায় একটা প্রাইভেট ইউনিভারসিটিতে  পড়ায় বাবা । অনেক দিন ধরেই  মালয়েশিয়ায় চাকরির চেস্টা করছে । বাবার চাকরি কি হয়ে গেছে? মা তো সে রকমই ইঙ্গিত দিল। রাত্রিকে আর দেখবে না ভেবে বুকটা হিম হয়ে আসে ধ্রুবর। বিষন্নতা টের পায়। চৌদ্দতলায় লিফট থামল। হন্তদন্ত হয়ে  নেমে গেলেন শিকদার আঙ্কেল । যেন ট্রেন মিস করবেন। হাসি চেপে ধ্রুবও নামল। ... কলিং বেল বাজাতে দরজা খুলে দিল লোপা। হাতে রিমোট।  টিভি দেখছিল। লোপা এবার ক্লাস সিক্সে উঠল। চশমা-পরা ফরসা মুখে কেমন পড়ুয়া- পড়ুয়া ভাব। ওর হাতে চিপস- এর প্যাকেট ধরিয়ে দিতেই  মুখ ঝলমল করে উঠল  লোপার। ফাইলটা  সোফার ওপর ছুড়ে ফেলে ডাইনিং রুমে এল ধ্রুব। জানালার বাইরে তখন বিকেলের আলো মুছে সন্ধ্যা নামছিল । ডাইনিং রুমে টিউব লাইট জ্বলে ছিল।   টেলিফোনে কার সঙ্গে কথা বলছে মা । সম্ভবত ওপ্রান্তে রুবি আন্টি।  মা বলছে, নেক্সট উইকে  ধ্রুবর বাবা  আসছে।  হ্যাঁ, হ্যাঁ। আমরা এ মাসের শেষেই যাচ্ছি। মালপত্র নেওয়ার  ঝামেলা কি কম? অনেক ফার্নিচার বিক্রি করে দিতে হবে। কি আর করা। মায়ের  মুখচোখে কেমন হাসিখুশির আভা ছড়ানো । সামনে এক কাপ চা।  আর একটা প্লেটে খান তিনেক  নোনতা বিসকিট । ফ্রিজ খুলে  ঠান্ডা পানির বোতল বার করল ধ্রুব। ঢক ঢক করে গলায় ঢালল। দিনটা ভিজে ভিজে হলেও ভীষণ তেস্টা পেয়েছিল। মা মোবাইল অফ করে বলল, আমরা এ মাসেই মালয়েশিয়া চলে যাচ্ছি রে ধ্রুব। কুয়ালা লামপুরের  ইউনিভারসিটি অভ মালয়া তে তোর বাবার চাকরি কনফার্ম।  তুই আর লোপা ওখানেই পড়বি। তোর বাবা তো তাই বলল। মায়ের খুশি বিষের মতো ঠেকল ধ্রুবর । ২প্যান্টের পকেটে হাত ঢুকিয়ে শূন্য ফ্ল্যাটে একা একা ঘুরছে ধ্রুব।মালপত্র সব সরিয়ে নেওয়া হয়েছে। বিক্রিও করতে হয়েছে কিছু। একটা শোকেস অবশ্য রুবি আন্টিকে গিফট করেছে মা। খুশির চোটে।  শেষবারের মতো চোখ বুলিয়ে নিচ্ছে ধ্রুব । মেঝেতে কাগজের টুকরা। ওর ঘরের দেয়ালে লিঙ্কিন পার্ক-এর একটা পোস্টার সাঁটা। লিঙ্কিন পার্ক ওর প্রিয় ব্যান্ড। পোস্টারটা ছিঁড়তে ইচ্ছে হয়নি ওর। থাক। পরে রংমিস্ত্রিরা এসে ছিঁড়বে। প্যান্টের পকেট থেকে ছোট্ট একটি ডায়েরি বের করল ধ্রুব । কালো রঙের কাভার। রাত্রিকে নিয়ে কত যে কবিতা লেখা ... এলোমেলো কত কথা লেখা। ডায়েরিটা সঙ্গে নেবে না ও। এখানে কোথাও রেখে যাবে। স্টোর রুমে ঢুকল ধ্রুব।  বাথরুমের ওপর  ছোট ক্যাবিনেট। ছোট্ট লাফ দিয়ে খুলল। তারপর ডায়েরিটা ছুড়ে মারল। কেউ কি ডায়েরিটা খুঁজে পাবে কোনও দিন? বুকের ভিতর খচ খচ করে উঠল। বাইরে ঝিরঝির বৃষ্টি। আকাশ আজ  দুপুর থেকে মুখ গোমড়া করে আছে ...দীর্ঘশ্বাস ফেলে দরজার কাছে চলে এল ধ্রুব। তারপর দরজা লক করে ফাঁকা করিডোর ধরে বিষন্ন ভঙ্গিতে হেঁটে হেঁটে  লিফটের সামনে এসে দাঁড়াল ধ্রুব।মা-বাবা আর লোপা নীচে। ওর জন্য অপেক্ষা করছে। গাড়িতে। লিফটের দরজা খুলে যায়।  ভিতরে একজন মহিলা। বোরখা পরা। হাতে টিফিন ক্যারিয়ার। আর গোলাপি ফ্রক পরা দুঃখী দুঃখী  চেহারার একটি ছোট মেয়ে দাঁড়িয়ে । জীবনের মাত্র তিনটি মাস কাটল এই বহুতলে। অথচ কত দীর্ঘ মনে হয়। আজই শেষবার লিফটে করে নামছে।  ভাবতেই বুকটা  কেমন খাঁ খাঁ করে উঠল। সাত তলায় লিফট থামল।রাত্রি ঢুকল। লিফটটা  কেঁপে উঠল কি? তার মানে রাত্রিরা সাত তলায় থাকে ...ধ্রুবর ভাবনা এলোমেলো হয়ে যেতে থাকে। রাত্রি লিফট -এর দরজার দিকে মুখ করে ঘুরে দাঁড়াল। পরনে আজও সাদা রঙের সালোয়ার কামিজ আর  সবুজ ওড়না। নীল রঙের একটা ফাইল বুকের কাছে জড়িয়ে ধরে আছে সেদিনের মতো  । লিফটায় চারধারে আয়না বসানো।   রাত্রি আমাকে দেখছে কি? ধ্রুব টের পায়-ওর দু’ হাতের তালু ঘেমে গেছে। লিফট চারতলায় থামল।দু’জন মাঝবয়েসি লোক ঢুকল। দু’জনের হাতেই মোবাইল ... আঞ্চলিক ভাষায় শিপমেন্ট সংক্রান্ত কী সব কথা বলছিল। কানেকশন ছিন্ন হওয়ায় বিরক্তি প্রকাশ করল তারা।  ছোট লিফট। রাত্রি পিছিয়ে যেতে থাকে ... ধ্রুব বাঁ পাশে সামান্য সরে যায়।   ধ্রুবর   পাশে এসে দাঁড়াল রাত্রি ।  আশ্চর্য! আজই ... আজ যখন ঢাকা শহরের মন খারাপ ... আজ যখন ঢাকা শহরের আকাশ মেঘলা। আর ঝিরঝির বৃষ্টি ভিজে যাচ্ছে ঢাকা শহরের ঘরবাড়ি। রাস্তাঘাট। সব।   লিফট মৃদু ঝাঁকি খেল। তারপর আঁধারে ঢেকে গেল।  লোড শেডিং ... অন্ধকারে গুঞ্জন ওঠে।  ঈশ্বর!জেনারেটর চালু হয়ে আলো জ্বলে ওঠার আগ মুহূর্ত পর্যন্ত  রাত্রির পাশে দু’ মুহূর্ত অন্ধকারে দাঁড়িয়ে থাকে ধ্রুব ...

