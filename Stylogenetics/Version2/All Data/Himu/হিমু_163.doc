মহাকাগু, তোমারে সেলাম




খুব বেশিদিন আগের কথা নয়, অভ্র আর অভ্রের ডেভেলপারদের যাচ্ছেতাই ভাষায় গালাগালি করে পত্রিকায় আর্টিকেল ফেঁদেছিলেন বিজয় কীবোর্ডের প্রণেতা মোস্তফা জব্বার। তার মূল রাগ ছিলো, কেন নির্বাচন কমিশন তার বহুমূল্য সফটওয়্যারটির লাইসেন্স না কিনে কোথাকার কোন এক বিটকেল ছোকরা মেহদী হাসান খান আর তার ইয়ারদোস্তোদের ঘরের চিবিয়ে বনের মোষ পেঁদিয়ে বানানো বিনামূল্য অভ্র সফটওয়্যার ব্যবহার করেছিলো, তা নিয়ে। নির্বাচন কমিশন সচিব হুমায়ূন কবিরও বাদ পড়েননি জব্বারের রোষানল থেকে। ইউএনডিপিকেও চোর ডেকে বসেছিলেন জব্বার। 
চোরে চোরে চোরাক্কার পৃথিবীতে এরপর অনেক জল গড়িয়েছে, আমরা টুকটাক জানি। কপিরাইট অফিসে ধর্ণা দিয়ে মেহদীর বাড়িতে চিঠি পাঠানো হয়েছে। অনেক তর্ক বিতর্ক আর উকিলি প্যাঁচঘোঁচ শেষে জব্বার আর মেহদী এক মঞ্চে বসে ঠিক করেছিলেন, যে কীবোর্ড লেআউটটিকে জব্বার তার সবেধন নীলমণি বিজয় এর কপি হিসেবে অভিযুক্ত করেছিলেন, সেটিকে মেহদী তার অভ্রের পরবর্তী সংস্করণ থেকে সরিয়ে দেবে। 
মেহদী ছেলেটা কথা দিলে কথা রাখে। নতুন অভ্রে বিজয়-বিজয় গন্ধ বার হতে পারে, এমন কোনো লেআউট নেই।
তবে নতুন ৫.০.৮ সংস্করণ নামিয়ে দেখলাম, অভ্রের এই বিটা সংস্করণে যুক্ত হয়েছে ANSI সাপোর্ট। 
সেইসাথে, অভ্রে একটি ফিচার অনেক আগে থেকেই ছিলো। যে কেউ চাইলেই নিজের পছন্দসই একটি লেআউট ডিজাইন করে নিতে পারেন। আপনি যে লেআউটটি ব্যবহার করতে স্বাচ্ছন্দ্য বোধ করেন, সেটি সামান্য কষ্ট করে আপনি নিজেই সেট করে নিতে পারবেন। কিংবা কে জানে, আপনার কাছে যে লেআউটটি প্রিয়, সেটি হয়তো আপনার কোনো বন্ধু আগেই তৈরি করে রেখেছে অভ্রে ব্যবহারের জন্যে। মাত্র কয়েকশো কিলোবাইটের একটি প্যাচ ফাইল ইনস্টল করে আপনি একদম নিজের মনের মতো একটা লেআউট বানিয়ে ফেলতে পারবেন।
ব্যাপারটা তাহলে কী দাঁড়াচ্ছে?
ব্যাপারটা দাঁড়াচ্ছে এমন, আপনি অভ্র ব্যবহার করে ফোনেটিক লেআউট কিংবা নিজের তৈরি আমার্লেআউটেআমিলিখিভালোনালাগ্লেভাগ লেআউটেও ANSI মোডে লিখে যেতে পারবেন। অর্থাৎ, প্রকাশনার জগতে যে ANSI ফন্টগুলো বহুল ব্যবহৃত, তা নিয়ে ইলাসট্রেটর, পেইজমেকার বা ফোটোশপের মতো সফটওয়্যারে কাজ করতে আপনাকে আর কষ্ট করে পয়সা দিয়ে কোনো বদ বেনিয়ার বানানো বদখদ সফটওয়্যার খরিদ করতে হবে না। বিনামূল্যে ওমাইক্রনল্যাব থেকে নামিয়ে নিন অভ্র। ইউনিকোড আর এএনএসআই, দু'টোতেই এখন এটি স্বয়ংসম্পূর্ণ। 
সেইসাথে যোগ হয়েছে ইউনিকোড থেকে একটি জনপ্রিয় ANSI লেআউটে রূপান্তরের অত্যন্ত মসৃণ একটি রূপান্তরক। ইউনিকোডে লেখা ডকুমেন্ট নিয়ে পেইজমেকার বা ইলাসট্রেটরে কাজ করতে চাইলে ওখানে পেস্ট করে কনভার্ট করে নিন। তারপর কাজ করতে থাকুন।
সামনে আসছে গোয়েন্দা ঝাকানাকা কমিক। এর টেক্সটের কাজটা পুরোটাই হবে অভ্রে, ANSI মোডে। ওমাইক্রনল্যাবের কাছে আরেক দফা কৃতজ্ঞতা স্বীকার করে যাই আগেভাগে।


