বাংলা ব্লগোস্ফিয়ার কতটুকু বিস্তৃত?



বাংলা ব্লগোস্ফিয়ার বাড়ছে প্রতিদিন। বেশ কয়েকটি কমিউনিটি ব্লগ এবং লেখক সমাবেশে লিখছেন-পড়ছেন অনেকে, বিচ্ছিন্ন ব্লগের সংখ্যাও অনেক। কেবল সচলায়তনেই আমরা দেখেছি, বিশ্বের ১০০টিরও বেশি দেশ থেকে নিয়মিত লেখক-পাঠকেরা আসছেন, অন্যান্য কমিউনিটি ব্লগের ক্ষেত্রেও একই রকম সাড়া আশা করা যায়। আমার এই পোস্টে আমি শুধু সচলায়তনকেই উদাহরণ ধরে এগোবো, যেহেতু অন্য ব্লগ-পাটাতনগুলির সাম্প্রতিক তথ্য সম্পর্কে আমার ধারণা দুর্বল। যেহেতু সচলায়তন কোন ব্লগিং-সার্ভিস নয়, অর্থাৎ একজন আগ্রহী ব্লগার সরাসরি এখানে অ্যাকাউন্ট খুলে যোগদান করতে পারেন না, তাই স্বাভাবিকভাবেই অন্যান্য ব্লগ-পাটাতনে লেখকপাঠকের সাড়া কিছুটা বেশি মিলবে। আর পাঠক শব্দটি ভিজিটরের প্রতিশব্দ ধরে নিয়ে এগোবো, কারণ লেখকও এই গণ-এর মধ্যে পড়েন।
কিন্তু প্রকৃতপক্ষে বাংলা ব্লগোস্ফিয়ার কতটুকু বিস্তৃত? 
আমরা এই বিস্তৃতি পরিমাপের জন্যে কী ধরনের মাপ (মেট্রিক) ব্যবহার করবো, সেটিই বোধহয় আগে নির্ধারণ করা জরুরি। আমি অ্যাবসলিউট ইউনিক ভিজিট সংখ্যা দিয়ে ব্লগের রিডারশিপ মাপার পক্ষপাতী (সচলে এই মেট্রিকটিই আপনারা পোস্টের নিচে দেখতে পান), যদিও তাতে পুনরাবৃত্তির ফাঁক থেকে যাবার সম্ভাবনা আছে। উদাহরণ দিই, ধরা যাক, কোন এক পাঠক অফিসে লাঞ্চের ফাঁকে একবার সচলে আসেন, আবার হয়তো বাড়ি ফিরে আরেকবার ঢোকেন। ফলে একজন পাঠকের জন্যে দু'টি পরম অনন্য প্রবেশ গণিত হচ্ছে। এ ধরনের ভিজিট প্রবণতা অনেকেরই রয়েছে, ফলে আমাদের মাঠে নামতে হবে দু'টি সীমানা নির্ধারণ করে। নৈরাশ্যবাদী মেট্রিকের ক্ষেত্রে আমরা ধরে নেবো, সচলের প্রতিটি পাঠকই দৈনিক দু'টি ভিন্ন ঠিকানা ব্যবহার করে সচলে আসেন, ফলে অ্যাবসলিউট ইউনিক ভিজিট কাউন্টটিকে দুই দিয়ে ভাগ করা হবে। আশাবাদী মেট্রিকে আমরা সচলের পাঠকদের একটি ভগ্নাংশকে এই দ্বিচারী (ভুল বুঝবেন না  ) পাঠকশ্রেণীতে ফেলবো (ধরা যাক সেটি কুড়ি শতাংশ), এবং অ্যাবসলিউট ইউনিক ভিজিটকে দুই এর চেয়ে ছোট কোন সংখ্যা (এক্ষেত্রে ১.২) দিয়ে ভাগ করবো। 
একজন পাঠক কি রোজ ব্লগ পাঠ করেন? কিংবা প্রতিদিন কি তিনি একই পাটাতনের ব্লগ পড়েন? এত সময় কি সবার হাতে থাকে? থাকে না। তাই বিস্তৃতির পাশাপাশি পাঠক ফ্রিকোয়েন্সিও ব্লগের একটি মেট্রিক হওয়া উচিত। দিনে একবার এসে কোন ব্লগ পড়াকে যদি আমরা একক হিসেবে ধরি [এই এককের নাম দেয়া যেতে পারে ব্লগহার্ৎস, BHz], সেক্ষেত্রে আমরা বিভিন্ন ফ্রিকোয়েন্সির পাঠক শ্রেণীকে আলাদা করতে পারবো। ১০ BHz থেকে শুরু করে ১০ মিলিব্লগহার্ৎসের [mBHz] পাঠকও দেখতে পাবো আমরা ব্লগোস্ফিয়ারে। ফ্রিকোয়েন্সি স্পেকট্রাম বিশ্লেষণ করা গেলে আমরা সহজেই ব্লগোস্ফিয়ারে পাঠকের হালচাল বুঝতে পারবো, যেখানে এক্স অক্ষ [অ্যাবসিসা] লগারিদমিক স্কেলে পাঠ-ফ্রিকোয়েন্সি এবং ওয়াই অক্ষ [অর্ডিনেট] বরাবর সেই পাঠকের সংখ্যা নির্দেশিত হবে। আমি এখনো সেরকম কোন কাঁচা তথ্য নিয়ে বসতে পারিনি, কখনো বসলে এরকম একটি তথ্যচিত্র বার করার চেষ্টা করবো সচলকে স্যাম্পল পপুলেশন ধরে। তবে আমার অনুমান, ১ BHz এর পাঠকের সংখ্যা খুব বেশি নয়, এগিয়ে থাকবেন ০.৩৩ বা ০.২৫ BHz এর পাঠকেরা, যারা তিন বা চারদিন পর পর পড়তে আসেন। এই অনুমান ভ্রান্ত প্রমাণিত হলে অবশ্য আমি খুশিই হবো।
আরেকটি মেট্রিক বেশ কাজের, একজন পাঠক ঠিক কতটা সময় ব্লগে ব্যয় করেন। এই পাঠকাল নির্ণয় করা একটু মুশকিল, কারণ সাধারণত অনেকেই একটি ব্রাউজারে ব্লগ খুলে রেখে পড়েন, অনেকে আবার যখন পড়ার ইচ্ছে হয়, তখন খুলে পড়েন। তারপরও বলতে হয়, পাঠকালের যথেষ্ঠ গুরুত্ব আছে ব্লগের "বিস্তৃতি" পরিমাপের জন্যে। একজন পাঠকের বিনিদ্র আয়ুর  (স্বাভাবিকভাবে ১৬ ঘন্টা) কত শতাংশ একটি ব্লগে কাটছে, তা মোটেও হেলাফেলার জিনিস নয়। যদি কেউ রোজ আধঘন্টা সচলায়তন পড়েন, তাহলে তাঁর বিনিদ্র জীবনের তিন শতাংশেরও বেশি সময় তিনি কাটাচ্ছেন এখানে। তিনি যদি একবছর ধরে সচল অনুসরণ করেন, তাহলে প্রায় এগারোদিন শুধু সচল পড়েই কাটিয়েছেন।
আমি ব্যক্তিগতভাবে কমিউনিটি ব্লগে আরেকটি মেট্রিক ব্যবহার করি, নতুন কতজন মানুষের সাথে বন্ধুত্ব হলো, সেটি। নিজের কাছেই প্রশ্ন করে দেখি আসুন, লিখতে গিয়ে ক'জন নতুন বন্ধু পেলাম আমরা।

