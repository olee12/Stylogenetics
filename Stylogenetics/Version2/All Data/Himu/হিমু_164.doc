প্রায়নেভারেস্ট পোস্ট: মুসা ইব্রাহীমের এভারেস্টের ছবি সম্পর্কে বিশ্লেষণ




এভারেস্ট জয়ের দাবির প্রায় সাড়ে চার মাস পর মুসা ইব্রাহীমের  এভারেস্ট সামিটের ছবিগুলো পূর্ণ রেজোলিউশনে সংগ্রহ করেছেন আরিফ জেবতিক।
মুসা ইব্রাহীমের সামিটের অধিকাংশ ছবিতেই পেছনের দিগন্ত দৃষ্টিগোচর হয় না। যে দু'টি ছবিতে পেছনের দিগন্ত দেখা যায়, সেগুলো পূর্ণ রেজোলিউশনে সংগ্রহ করে আমরা আবার বিশ্লেষণ করেছি।
ছবি দু'টি যদি কোনোভাবে সম্পাদিত না হয়, তাহলে এ কথা স্পষ্ট যে দু'টি ছবিই কমপক্ষে ৮,৭৫০ মিটারের অধিক উচ্চতা থেকে তোলা হয়েছে। সেক্ষেত্রে মুসা ইব্রাহীমের এভারেস্ট জয়ের সপক্ষে এ ছবি দু'টি জোরালো এগজিবিট হিসেবে ব্যবহৃত হতে পারে।
এ সংক্রান্ত ইমেজ রেণ্ডার করে আগামী শনিবার এ পোস্টে সংযোজন করা হবে।
নেভারেস্ট সিরিজে যে সন্দেহ আমি এতদিন প্রকাশ করে আসছি, তার ভিত্তি মুসা ইব্রাহীমের অতীত কার্যক্রম, যথাক্রমে ফ্রে পিক ও চুলু ওয়েস্ট সম্পর্কে অসঙ্গতিপূর্ণ দাবি [১], লাংসিসা রি সম্পর্কে অসঙ্গতিপূর্ণ দাবি [২] এবং অন্নপূর্ণা-৪ সম্পর্কে প্রচুর বিভ্রান্তিকর তথ্যসহ অসঙ্গতিপূর্ণ দাবি [৩], সর্বোপরি জুন মাসে নেয়া তার দুই প্রাণরক্ষাকারী, ব্রেণ্ডান ও'ম্যাহোনি ও স্টিফেন গ্রিনের সাক্ষাৎকার [৪], যে সাক্ষাৎকারে ব্রেণ্ডান মুসাকে চূড়ার আশেপাশে কোথাও দেখেননি বলে জানান, এবং স্টিফেন মুসাকে সেকেণ্ড স্টেপে দেড় ঘন্টা বসে থাকার সময় নিচে নেমে আসতে দেখেননি বলে জানান। কয়েকদিন আগে পুনর্বার তাদের সাথে এ ব্যাপারে যোগাযোগ হবার পর দু'জনেই এ বিতর্কে জড়িত হতে তাদের দ্বিধার কথা জানিয়েছেন। ব্রেণ্ডান বলেছেন, সাংবাদিকরা তার সাথে যোগাযোগ করেছেন, এবং তার পরিষ্কার কোনো স্মৃতি নেই, তবে মুসার আচরণ ও তার শেরপার বক্তব্য শুনে তার মনে হয়েছে, মুসা এভারেস্টে চড়েছেন। স্টিফেন জানিয়েছে, সে মুসাকে নেমে আসতে দেখার কথা মনে করতে পারছে না, কিন্তু সে নিজে যেহেতু এভারেস্টে চড়েনি, তাই এ বিতর্কে সে কোনো ভূমিকা রাখতে চাইছে না।
দীর্ঘ চার মাস ধরে আমি এ ব্যাপারে পর্বতারোহীদের সাক্ষাৎকার নেয়ার চেষ্টা করেছি, ছবি সংগ্রহ করেছি, ত্রিমাত্রিক মডেলে মুসার ছবি বিশ্লেষণ করার চেষ্টা করে প্রমাণ খোঁজার চেষ্টা করেছি। আমি সন্তুষ্ট যে অবশেষে যুক্তি এবং বিশ্লেষণের আলোকেই একটি ইতিবাচক সিদ্ধান্তে আসতে পেরেছি, কোনো মিডিয়াগোষ্ঠীর চাপিয়ে দেয়া কথার ভিত্তিতে নয়। ছবিগুলো যদি আরো আগে জনগণের জন্যে উন্মুক্ত করে দেয়া হতো, তাহলে আরো আগেই এই বিশ্লেষণ সম্পন্ন করা সম্ভব হতো।
এই তিন মাস ধরে প্রশ্ন করতে গিয়ে আমি কিছু মানুষের আক্রমণের শিকার হয়েছি। প্রশ্নবিমুখ এই মানুষদের হতাশ করে আমি জানাতে চাই, বাংলাদেশে পর্বতারোহণের চর্চা সমাপ্ত হয়নি, কাজেই নেভারেস্ট সিরিজটিও বন্ধ করার কোনো কারণ আমি দেখতে পাচ্ছি না। ভবিষ্যতে আবারও যদি কেউ কোনো অসঙ্গতিপূর্ণ দাবি করেন, আমি এই সিরিজ আবারও শুরু করবো। আপনারা যতবার প্রমাণ ছাড়া কোনো দাবি করবেন, ততবারই আমি প্রমাণ চেয়ে প্রশ্ন তুলবো। 
যারা এই সিরিজটি গত তিন মাস ধরে অনুসরণ করে আসছেন, সেই পাঠকবর্গকে ধন্যবাদ জানাই। সেইসাথে সকল পর্বতারোহীকে অনুরোধ জানাবো, তারা যেন তাদের দাবিকে ভবিষ্যতে হাই-রেজোলিউশন ছবি / ভিডিও / জিপিএস লগ / অল্টিমিটার রিডিংসহ প্রমাণের প্রস্তুতি নিয়েই দাবি উত্থাপন করেন। 
ধন্যবাদ।

তথ্যসূত্র:
[১] প্রায়নেভারেস্ট পোস্ট: ফ্রে পিক ও চুলু ওয়েস্ট জয়ের অসঙ্গতিপূর্ণ দাবি 
[২] প্রায়নেভারেস্ট পোস্ট: লাংসিসা রি জয়ের অসঙ্গতিপূর্ণ দাবি 
[৩] প্রায়নেভারেস্ট পোস্ট: অন্নপূর্ণা-৪ জয় প্রসঙ্গে প্রচুর অসঙ্গতিপূর্ণ দাবি 
[৪] Saving the World Entire


