কথাকলি । ০৪। কী যেন ডাকে



ওয়ার্কশপ থাকলও না- শেষও হলো না। কী যেন একটা হয়ে গেলো
- এখন কী করব তাহলে?
- তুমি কী করবে আমরা কী জানি?
- অভিনয়ের কিছুই তো শেখালেন না
- আমরা নিজে জানলে তো তোমাকে শেখাব?
শুকনা হরতকি চুষলেও কিছু রস পাওয়া যায়। কিন্তু এর কথাবার্তা একেবারে জাফলংয়ের পাত্থর। না আছে রস না আছে সাইজ
সুমো কুস্তিগিরদের তিন আঙুলের যতটুকু ওজন। এই পাবলিকের পুরো শরীরের ওজন তার থেকে তিন ছটাক কম। মুখে ক্যান্সার মার্কা দাড়ি আর ডিসেন্ট্রি রোগীর চেহারা-কষটানো মুখ
আদালতে বিচারক ফাঁসির রায় দেয়ার পরেও আসামির জন্য কথা বলার কিছু জায়গা রাখে। কিন্তু এই পাবলিক কিছু বললে মাইক্রোস্কোপ দিয়ে খুঁজেও কথা বলার আর কোনো জায়গা পাওয়া যায় না
ইনি শামসুল বাসিত শেরো। কথাকলির চতুর্থ খলিফা
কিন্তু আমি এসছি অভিনয় শিখতে। না শিখিয়ে এখন ভগিচগি করলে তো হবে না। আমি আবার গিয়ে ঠেসে ধরলাম- যে প্র্যাকটিসগুলো দেয়া হয়েছে সেগুলো তাহলে কে দেখবে?
- তুমি ছাড়া যে কেউ দেখতে পারে
- কিন্তু এখন তো আর বসা হচ্ছে না। আমি কোথায় গিয়ে দেখাব?
- বসার দরকার কী? দাঁড়িয়ে দেখাতে তোমাকে কে নিষেধ করেছে?
ফিফটি সিসি মোটরসাইকেলে বসে দাড়ি খুঁটতে খুঁটতে কথা বলছে পাবলিক। মেজাজ খারাপ হলেও বলতে পারছি না কিছু। ঘাড় কাৎ করে মোটর সাইকেলের হ্যান্ডেল ধরে পাশে দাঁড়িয়ে আছে জেনী দি
স্বর্ণকার চিমটি দিয়ে ধরে সোনার পাতের মধ্যে যেমন ছোট ছোট একেকটা পাথর গেঁথে অলংকার বানায়। ঠিক ওরকম যেন কেউ বাজার বেছে একেকটা অংশ এনে ঠিক ঠিক জায়গামতো বসিে জেনীদিকে বানিয়েছে। তার সামনে মেজাজ খারাপের কথা চিন্তা করলেও নিজেকে ইতর ইতর লাগে। আমি কিছুক্ষণ মাটির দিকে তাকিয়ে আবার জিজ্ঞেস করলাম- কাল তাহলে কয়টায় আসব?
- কয়টায় আসবে আমি কী জানি? যয়টায় আসাতে ইচ্ছা হয় তয়টায় আসবে
আমি দাঁড়িয়ে থাকায় জেনীদির অসুবিধা হচ্ছিল বোধহয়। ঘাড়ে ছোট্ট একটা ঝাঁকি মেরে চুল দিয়ে চোখ ঢেকে আবার আঙুল নেড়ে সরাতে সরাতে বলল- আমরা প্রতিদিনই এখানে আসি। তোমার যখন সুবিধা চলে এসো
- কিন্তু আপনারাতো আসেন আপনাদের গ্রুপের কাজে। আমি কী করতে আসব?
- তুমি আসবে বাল ছিঁড়তে। আমরা যে বালগুলো চিমটি দিয়ে ধরতে পারি না। তুমি সেগুলো তুলে তুলে আঁটি বানবে
জেনী দি শেরো ভাইকে হাতের ধাক্কায় থামিয়ে আমার দিকে তাকাল- আমরা একটা বিষয় নিয়ে একটু আলাপ করছি। তোমার সাথে পরে আলাপ করি ভাইয়া?
আলাপের আর কী আছে? অভিনয় শেখানোর লোভ দেখিয়ে এখন বলে আড্ডা মারতে। দুনিয়াতে আড্ডার জায়গার অভাব? না মানুষের অভাব?
ওসব কথাকলি ফতাকলি বাদ। এর চেয়ে ঢাকায় গিয়ে সিনেমা করতে করতে অভিনয় শেখাই অনেক ভালো
নয় দিন গলা ঘষটাতে ঘষটাতে গলা ভেঙে পুরুষ পাতিহাঁসের মতো হয়ে গেছে। লাফাতে লাফাতে শরীরের সবগুলো জোড়ায় ব্যাথা। ওখানে আর ওয়ার্কশপ নেই। প্র্যাকটিসও হবে না। কিন্তু পরেরদিনই শুক্রবারিবাজার থেকে বাসে ঝুলতে ঝুলতে গিয়ে হাজির হলাম কথাকলির সামনে
কেউ আমাকে আসতে বলেনি। তবু কেন যেন মনে হলো- আসিই না...
২০০৮.০৬.০২ সোমবার

