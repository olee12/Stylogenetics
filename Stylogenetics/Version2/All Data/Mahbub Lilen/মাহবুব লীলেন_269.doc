কথাকলি । ০৩। বাঙালের বাংলা শিক্ষা



ভাইভা বোর্ডে নাকি এক ইংরেজ বঙ্কিমের কাছে জানতে চেয়েছিল- বাংলায় আপদ আর বিপদ শব্দের পার্থক্য কী?
বিএ পাশের জন্য দরকারি নম্বর থেকে ছয় কম পাওয়া বঙ্কিম উত্তর দিয়েছিল- পরীক্ষায় আসার পথে উষ্ঠা খেয়ে আমার ঠ্যাং ভেঙে গেলে সেটা হতো বিপদ। আর বাঙালি হয়ে ইংরেজের কাছে বাংলা পরীক্ষা দেয়াটা আপদ
এই উত্তরের জন্যই ছয় গ্রেস পেয়ে প্রথম বিএ পাশ বাঙালি হয়ে যান বঙ্কিম চন্দ্র চট্টোপাধ্যায়
কিন্তু বাংলাদেশের বারান্দায় বসে বাঙালের বাংলা শিক্ষা কোন পদ?
এর উত্তর এরা দিতে রাজি না। তারা বিধান দিয়েই খালাস- আগে কম্লার গন্ধ কাটাও তারপরে অন্য কথা
এই বদনামটা মুজতবা আলীর আমদানি। রবীন্দ্রভক্ত সৈয়দ মুজতবা আলী গিয়েছিলেন শান্তিনিকেতনে পড়তে। গিয়েই সাহিত্যের প্রতি নিজের টান-আগ্রহ এসব নিয়ে রবীন্দ্রনাথের সামনে বিশাল এক লেকচার। রবীন্দ্রনাথ পুরোটা শুনলেন মনোযোগ দিয়ে। কিন্তু যখনই মুজতবা আলী বলতে চাইলেন তিনি সিলেট থেকে এসছেন। তখনই রবীন্দ্রনাথ তাকে থামিয়ে দিলেন- তোমার বাড়ি যে সিলেট তা তোমার কথার মধ্যে কমলার গন্ধ থেকেই অনুমান করেছি
সেই থেকে বাংলা বলার সময় সিলেটি টানের নাম কমলার গন্ধ। সিলেটিরা কমলা বলে না। বলে কম্লা
আমার গলায় পুরো কম্লা বাগান। এই কম্লাবাগিচা উপড়াতে হলে আমাকে আলাজিব নাড়াতে হবে- জিব মোচড়াতে হবে- ঠোঁট ঘষটাতে হবে- তালু চটকাতে হবে এবং তারপর মুখের সামনে মোমবাতি জ্বালিয়ে চিল্লাচিল্লি করতে হবে। এতে যদি মোমবাতির শিখা এক তালে কাঁপে তবে বুঝতে হবে ঠিক আছে। আর যদি লাফালাফি করে তবে ধরে নিতে হবে নিশ্বাস ঠিক নাই আমার
শালার। ...শেরে বাংলার নাম থেকে শেরে বাংলা টাইটেল খুলে এনে লিটন মিয়ার নামে ঝুলিয়ে দেয়া উচিত। উনি বাংলার সব জানেন। বাংলার ভুল ধরতে জানেন। গলায় কম্লাবাগান খুঁজে বের করতে পারেন। কিন্তু কোনো কিছুই ঠিক করে দিতে পারেন না
- কর্মশালা তোমাকে কিচ্ছু শেখাবে না। কর্মশালা তোমাকে তোমার দুর্বলতাগুলো ধরিয়ে দেবে আর বলে দেবে দুর্বলতা কাটানোর উপায়। বাকিটা তোমার প্রাকটিস। ইচ্ছে হলে করবে। না হলে নাই
প্র্যাকটিস মানেই তো হারমোনিয়াম নিয়ে হাহাহা- হুহুহু কিংবা হেঁড়ে গলায় ক-চ-ট-ত-প। খ-ছ-ঠ-থ-ফ আর তার সাথে বডি ফিটনেসের নামে লাফালফি....
লাফালফি করলে শরীর শক্ত হয় জানি। কিন্তু ভোকাল কর্ড থেকে কমলা বাগান খেদানোইতো বিপদ। সিলেটিদের পুরো কমলা বাগানটাই ভোকাল কর্ডে। এরা কথা বলে বেজ ভয়েজে। যতক্ষণ পর্যন্ত না বেজ ভাঙা গেছে ততক্ষণ কম্লার রস পড়তেই থাকবে। কিন্তু বেজ ভাঙলে চলে আসে সুর। তখন সেটা হয়ে যায় সুনানগঞ্জের ভাষা
এবার সামলাও ঠেলা। স্বরধ্বনি- ব্যাঞ্জনধ্বনি- এ্যাকসেন্ট আর সুর... মুখ খুললেই বাঙালের বাঙালিত্ব নাই। তাই এখন থেকে বাংলায় কথা বলতে হবে মুখ বন্ধ করে হাত-পা নেড়ে
একটা গেজ দাঁতকে কেন্দ্র করে বাকি দাঁতগুলো বসানো। এবং দাঁতের চারপাশে চামড়া মাংস জড়ো করে পুরো মানুষ তৈরি করা। কথা বলার সময় যখন গেজ দাঁতটা বের হয় তখন মনে হয় একটা মেঠাই মার্কা হাসি বোধহয় দিলো। কিন্তু সেকেন্ডের মধ্যে কপাল কুঁচকে বঙ্গবন্ধুর স্টাইলে লেকচার দেয়া শুরু করল পাবলিক। হুদাকামে ঝাড়ি- থিয়েটার অতো সোজা না; এলাম আর করে ফেললাম। এর জন্য সাধনা লাগে- চর্চা লাগে। লাগে কমিটমেন্ট। ...তুমি তো টিকবে না। যারা থিয়েটার করে তাদের চেহারা দেখলেই বোঝা যায়...
-গুল্লি মারি তোর থিয়েটার। আমি কি তোর এখানে টিকতে এসছি? অভিনয় শেখানোর নাম করে তোরা আমার দশ টাকা মেরে দিয়ে একবার করাস লাফালাফি। আরেকবার পড়াস অ-আ-ক-খ। এখন আবার এসছে কমিটমেন্ট শেখাতে
পাবলিককে ধরে বসলাম একেবারে নির্ভুল সিলেটি ভাষায়। মারুফ দৌড়ে এসে টেনে না নিলে পুরো থিয়েটার শিখিয়ে দিতাম...
ইনি এনামুল মুনীর। কথাকলির দ্বিতীয় খলিফা
এতো পারফেক্ট আর ব্যালেন্স ফিগার খুবই কম দেখেছি আমি। কিন্তু ঝামেলা একটাই। বেহুদা লেকচার দেয়
২০০৮.০৫.৩১ শনিবার

