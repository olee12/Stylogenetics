সচলায়তন মুক্তিযুদ্ধ আর্কাইভ; একটি প্রস্তাবনা



বিষয়ের দিক থেকে এখন পর্যন্ত সচলায়তনে সবচে বেশি লেখা হয়েছে মুক্তিযুদ্ধ এবং স্বাধীনতা প্রসঙ্গে। এর মধ্যে যেমন রয়েছে বিশ্লেষণ তেমনি রয়েছে নতুন নতুন অনেক তথ্য। পাশাপাশি পোস্টগুলোর কমেন্ট থেকেও বেরিয়ে এসেছে প্রাসঙ্গিক অনেক নতুন তথ্য এবং বিশ্লেষণ। কিন্তু পোস্টগুলো ছড়িয়ে ছিটিয়ে আছে বিভিন্ন পাতায় আর বিভিন্নজনের ব্লগে। ফলে কোনোভাবেই সবগুলোকে এক জায়গায় এনে বিচার করা প্রায় অসম্ভব। এই বিষয়টাকে মাথায় রেখে আমি সচলের সব ব্লগার এবং মডারেটরদের মতামত ও বিবেচনার জন্য দুটো প্রস্তাব রাখতে চাই
০১
মুক্তিযুদ্ধ আর্কাইভ
মুক্তিযুদ্ধ- স্বাধীনতা এবং প্রাসঙ্গিক বিষয় নিয়ে এখন পর্যন্ত যতগুলো পোস্ট লেখা হয়েছে এবং হবে সেগুলোকে এক জায়গায় জড়ো করে একটা ইবুক জাতীয় কিছু করা। এতে প্রথমত সবগুলো পোস্টকে এক জায়গায় যেমন পাওয়া যাবে তেমনি ভবিষ্যতে এর থেকে বাছাই এবং প্রয়োজনীয় সংযোজন বিয়োজন করে একটা অথেনটিক প্রকাশনা দাঁড় করানো যাবে
সেই প্রকাশনায় মূল লেখার পাশাপাশি প্রাসঙ্গিক মন্তব্যকারীদের মন্তব্যগুলোও বিশ্লেষণ কিংবা সংযোজন আকারে থাকবে। আর প্রকাশনার আগে প্রতিটি মন্তব্য কিংবা লেখার অথেনটিসিটি জাস্টিফাই করে নেয়া হবে লেখক এবং সম্পাদক মণ্ডলীর পক্ষ থেকে
০২
শহীদ তথ্যকোষ
বাংলাদেশে বিচ্ছিন্নভাবে মুক্তিযোদ্ধাদের কিছু কিছু তালিকা থাকলেও শহীদদের কোনো তালিকা নেই বললেই চলে। কিন্তু আমাদের প্রত্যেকেই ব্যক্তিগতভাবে একজন না একজন শহীদের ঘটনা জানি। এক্ষেত্রে সচলায়তন একটা উদ্যোগ নিতে পারে। তা হলো যার জানামতে মুক্তিযুদ্ধের যত শহীদের তথ্য আছে তা প্রত্যেকে যতদূর সম্ভব ঘটনাসহ সচলায়তনের একটা নির্দিষ্ট জায়গায় পোস্ট করবেন
সব ক্ষেত্রে হয়তো এই তথ্যকোষে তথ্যের সঠিকত্ব ১০০% নাও হতে পারে। আর সারা দেশের শহীদদের ১%ও হয়তো এতে অন্তর্ভুক্ত নাও হতে পারেন। কিন্তু এই উদ্যোগে সচলায়তন হতে পারে পাইওনিয়ার। এবং হয়তো এর হাত ধরেই দাঁড়িয়ে যাবে ৭১ এর স্বাধীনতাযুদ্ধের শহীদ তথ্য কোষ
০৩
যে প্রস্তাব আমি করব না এবং অন্যকেও না করতে বলব
নাম ঠিকানাসহ বীরাঙ্গনাদের কোনো তথ্য কাউকে না দিতে আমি অনুরোধ করব। কারণ স্বাধীনতার জন্য নির্যাতনভোগকারী এই নারীদের সম্মানিত করার জন্য যে বীরাঙ্গনা উপাধিটা দেয়া হয়েছিল। সেই উপাধিটাই তাদের জন্য আমরা লজ্জায় পরিণত করেছি পরবর্তীতে। সেই লজ্জার দায় নিয়ে বহু বীরাঙ্গনা আত্মহত্যা করেছেন- বহুজন হয়েছে উন্মাদিনী আর বহুজন জীবন পার করেছেন পতিতা পল্লির অন্ধকার গলিতে। এর বাইরে যারা আছেন তারা ভুলে গেছেন সেই দুঃসহ স্মৃতি আর জাতির দেয়া অপমান। এখন তাদেরকে আবার চিহ্নিত করে তাদের কিংবা তাদের সন্তানও পরিজনদের জীবনটা দুর্বিষহ করার অধিকার আমাদের নেই। না হয় কিছু ইতিহাস আমরা ইচ্ছা করেই রেখে দিলাম অজ্ঞাত। কিছু লজ্জা গোপন করে ভাগাভাগি করে নিলাম সবাই
 ২০০৮.০৩.০৯ রোববার

