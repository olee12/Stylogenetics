মহাভারতে তিন রাজনৈতিক নারী। ৩। দ্রৌপদী। [পর্ব ৪: ঘটোৎকচ ২]



হারামজাদি কুন্তীবুড়ি তার পোলাগোরে রাজা বানানের লাইগা ঠকাইছে আমারে আর আমার মায়েরে। সিংহাসনের লোভে একদিন বয়সের আমারে আমার মায়ের লগে জঙ্গলে ফালাইয়া থুইয়া নিজের পোলাগোরে নিয়া পলাইছে বুড়ি। ...হইলনি রাজা? পাইলিনি সিংহাসন? দেখ তোর রাজপুত্তুরেরা এখন ফকিরের মতো গাছের ছালবাকলা পইরা রাস্তায় ঘোরে আর তোরে পরের ঘরে খাইতে হয় ভিক্ষার ভাত...
রাগে মাটিতে লাত্থি মারতে মারতে চক্কর দিয়া যুধিষ্ঠিরের সামনে ফিরা আসে ঘটা- খালি বুড়ি হাবড়ি দাদির লাইগা সেইদিন কিছু করতে পারলাম না জ্যাঠা। বুড়ি আমার গলা জড়াইয়া ধইরা কয়- তুই আমার পয়লা নাতি। আমি তোরে মিনতি করি তুই থাম... 
কুন্তীবুড়িটা সত্যই একটা হতভাগি জ্যাঠা। তার লাইগা মায়া হয়। বিয়া কইরা পাইল নামর্দ স্বামী। তারপর বারো বেটার লগে পেট লাগাইয়া তারেই আবার রক্ষা করতে হইল স্বামীর সংসার। তারপর পাঁচটা বলদা পোলারে একলা একলাই বানাইল রাজা। কিন্তু অত কিছুর পরেও বুড়া বয়সে আবার তারে গিয়া পরের ভাত খাইয়া বাইচা থাকতে হয়...
যুধিষ্ঠির আইসা ঘটার হাত জোড় করে ধরে- তোর মায়েরে কইস আমারে মাপ কইরা দিতে। তার উপরে বহুত অবিচার করছি আমরা। 
দ্রৌপদী সরে যায়। সেদিন হিড়িম্বারে অপমানের সূচনাটা তার হাতেই শুরু হইছিল। যুধিষ্ঠির কথা ঘুরায়- কই। তুই না কইছিলি বৌমা আমার লাইগা পায়েস রাইন্ধা পাঠাইছে? কই দে খাই?
ঘটা খাওনের বোচকা খুলতে গিয়া দেখে পোঁটলা খুইলা পায়েসের পাতিল পাশে রাইখা গপাগপ কইরা মাংস খাইতাছে ভীম। সে ভীমের দিকে তাকায়- কই আব্বা। একটু আগে না কইলা আমার বৌয়ের হাতের রান্না খাইবা না? এখন তো দেখি চামে চামে অর্ধেকটাই শেষ কইরা ফালাইছ...
যুধিষ্ঠির হাসে- খাইব না মানে? খাওনের কথা শুইনা তোর বাপ দুর্যোধনের দেওয়া বিষও খাইয়া ফালইছিল ছোটবেলা... আর এইটা তো পোলার বৌয়ের রান্না
ভীম তাকায় না। খাইতেই খাইতেই আওয়াজ দেয়- ভালোমন্দ পাইলে দুইটা খাই। হের লাইগা খোঁটা দেওন কিন্তু ঠিক না....
- খাইবা না ক্যান? খাও। কিন্তু পোলার বৌয়ের রান্না খাইয়া তো একটু কইতে হয় ভালো কি মন্দ হইছে...
ভীম মুখে মাংস নিয়া চাবাইতে থাকে- তুই আমার পোলা হইয়া কথা কস তোর জ্যাঠার মতো। খাওনের ধরন দেইখা বুঝস না ব্যাটা রান্না কেমন হইছে?
- কিন্তু বাকি দুই কাকা তো বইসা বইসা ভাবতাছে বাপের সতিলা ভাই বইলা আমি তাগোর লাইগা কিছু আনি নাই। ...কই কাকুরা আসো খাইতে বসো... খাওয়া দাওয়া কইরা রওনা দেই
- কই যাবি?
কই যাব মানে? কইলাম না তোমাগোরে আমার বাড়ি নিয়া যামু? তোমরা আমার পোলাগোর লগে খেলবা আর সময় কাটাইবা; আর কিচ্ছু করা  লাগাবো না তোমাদের। বড়ো জ্যাঠায় শিখাইব ধর্ম। আব্বায় শিখাইব মারামারি। পিছলা কাকা অর্জুন যদি ফিরা আসে তয় শিখাইব তীর ধনুক আর সহদেব কাকায় শিখাইব বিদ্যা; যদিও জানি না কী বিদ্যা সে জানে। আর নকুল কাকুর কিন্তু আমার পোলাগোর লগে কোনো কাম নাই। তুমি আমার বৌডারে একটু রূপচর্চার গাছপাতা চিনাইয়া দিবা। সে সাজতে খুব পছন্দ করে। ...কিন্তু দেইখ কাকু; রূপচর্চা শিখাইতে গিয়া আবার আমার বৌয়ের লগে কোনো লটরপটর করলে কিন্তু ভর্তা বানাইয়া ফালামু...
নকুল খাওন মুখে নিতে গিয়া থাইমা যায়- হই বেয়াদব। আমি তোর বাপের ভাই। মুখ সামলাইয়া কথা কবি...
- তোমরা রাজবংশের মানুষ কাকু; চান্সে পাইলে বৌ আর পোলাবৌয়ে তো আবার তোমাগের কোনো ফারাক থাকে না...
- কথা কম ক হারামজাদা। বাপ চাচাগো লগে কেমনে কথা কইতে হয় সেইটাও শিখস নাই
ঘটা কাকাদের খাবার তুইলা দিতে দিতে হাসে- বয়স বিশ বচ্ছর হইলে বাপবেটায় ভাই-ভাই হয়ে যায় বুঝলা কাকা? সব বিষয়েই আলোচনা চলে। দেখো না আব্বার লগে আমার কত ঠেলাঠেলি হয় তারপরেও কিন্তু সে পোলার আনা জিনিস ফালায়া দেয় নাই... তা আব্বা কইলা না তো রান্না কেমন হইছে?
- ভালৈছে
- অ্যাহ। খাইতাছে কনুই পর্যন্ত চাইটা আর কওয়ার সময় চিমটি দিয়া কয় ভালৈছে। কইলে কী হয় যে আমার বৌয়ের রান্না তোমার মা আর বৌরে রান্না থাইকা ভালা...
- তুই থামতো ঘটা। মানুষটা খাইতাছে খাইতে দে
সহদেবের কথায় ঘটোৎকচ হাসে- অহিলাবতী কয় কী জানো কাকু? কয় ভিতরে যা আছে তা কইয়া ফালানো ভালো। তাইলে কৃষ্ণের মতো ভিতরে আর কোনো বিষ নিয়া ঘুরতে হয় না 
- কৃষ্ণের ভিতরে বিষ?
- হ বিষই তো। হালার বাইরে থাইকা ভিতরে বেশি কালা...
- কৃষ্ণের বদনাম করলে তোর জ্যাঠায় কিন্তু থাবড়াইব তোরে...
- থাবড়াইব। কিন্তু শিশুপালের মতো মাইরা তো ফালাইব না। হের লাইগাই তো তার সামনে গিয়া বদনাম করি না
- তুই তাইলে কৃষ্ণরে ডরাস?
- বিষাক্ত সাপ কেডায় না ডরায়? 
এইবার যুধিষ্ঠির কথা ধরে- ক্যান? কৃষ্ণরে তুই ডরাস ক্যান?
- ডরাই ক্যান সেইটা তুমিও জানো জ্যাঠা। হালায় তো সামনে দিয়া মারে না। মারে পিছন থাইকা। একবার আমার লগে তার দেখা হইছিল আমার এলাকায়। আমার বাড়িত গিয়া আমার অস্ত্রপাতি আর প্র্যাকটিস দেইখা সে কয়- ভাতিজা তুই তো আমার সুমান বীর হইছস... এই কথা শুইনাই কিন্তু আমি ডর খাইলাম। কারণ কৃষ্ণ কাউরে তার সমান কিংবা তার থাইকা বড়ো বীর কওয়া মানে তার খবর আছে। আমি কইলাম- কাগু। বড়ো হই আর ছুডু হই। ভাতিজা হিসাবে তোমার কাছে আমার একটা মিনতি; তুমি যদি আমারে মারতে চাও তো সামনে দিয়া মাইর। তাইলে আমিও একটু সুযোগ পামু ফাইট দিবার। দয়া কইরা পিছন দিয়া মাইরো না আর মন্ত্রপড়া কুত্তা লেলাইয়া দিও না...
নকুল খাইতে খাইতে জিগায়- কুত্তা লেলানো কী রে?
- বুঝলা না? কৃষ্ণের কিছু চ্যালা চামুণ্ডা আছে না; যারা কৃষ্ণ যা কয় তারেই বেদ বইলা মানে? এই যেমন ধরো আমাগো অর্জুন কাকু। কৃষ্ণ যদি তারে কয়- তুই ঘটার বুকে তীর মার; তাইলে কিন্তু অর্জুন কাকা এক মুহূর্তও চিন্তা না কইরা আমার বুকে তীর বিন্ধাইয়া গিয়া কৃষ্ণরে জিগাইব- হে জনার্দন। তুমি কেন মোরে মোর ভ্রাতুষ্পুত্রের বুকে তীর বিন্ধাইতে কহিলা? তখন কৃষ্ণের রেডি উত্তর তো আছেই- তোর ভাতিজা হইলেও সে আগের জন্মে আছিল রাক্ষস। এর লাইগা তোরে কইছি তারে মাইরা ফালাইতে।  এতে তোর পুণ্য হইছে... হা হা হা। সে তো আবার হগগলের পূর্ব জন্মের কাহিনী জানে। যারা তার শত্রু তারাই হয় পূর্বজন্মের রাক্ষস আর তার দোস্তরা দেবতা...
হঠাৎ ঘটার খেয়াল হয় সবাই খাইতাছে কিন্তু দ্রৌপদী নাই- ছুডু মা কই গেলা কইয়া ডাক পাড়তে দ্রৌপদী আইসা খাড়ায়- আরে তুমি খাইতাছ না ক্যান? কইলাম না এইগুলা তোমার সতিনের তৈয়ারি না। এইগুলা বানাইছে তোমার পোলার বৌ। আসো খাও
- তোর বৌ তোর বাপ কাকার লাইগা রান্না কইরা পাঠাইছে। তারাই খাউক। পাণ্ডবগো দাসিবান্দির ওইগুলা খাওয়ার কী দরকার?...
ঘটা এইবার হা কইরা একবার যুধিষ্ঠির একবার দ্রৌপদী আর একবার নকুল সহদেবের দিকে তাকায়। কী বলবে সে খুইজা পায় না। মাংস চাবাইতে চাবাইতে ভীম আস্তে আওয়াজ দেয়- মায়েরে কষ্ট দিছস। মাপ চা হারামজাদা। নাইলে কিন্তু তোর খবর আছে...
হঠাৎ ঘটা এক কাণ্ড কইরা বসে। এক ঝটকায় দ্রৌপদীরে কাঁধে তুইলা বনের মধ্যে হাঁটা ধরে। ভ্যাবাচ্যাকা খাইয়া দ্রৌপদী চিল্লায়- ওই কী করস? কই যাস?
- তোমারে তোমার সতিনের বাড়ি নিয়া যামু। স্বামী তোমারে সতিনের ভাত খাওয়ায় নাই। এইবার সতিনের পোলা তোমারে সতিনের ভাত খাওয়াইব...
- আরে কী করে। ছাড়। তোর বাপেরে ডাকলে কিন্তু অসুবিধা হইব
- বাপ-জ্যাঠা-কৃষ্ণ-কর্ণ যারে ইচ্ছা ডাকো। দেখি কে তোমারে বাচায়। সেইদিন আমারে রাক্ষুসির পোলা কইছিলা না? এইবার দেখো রাক্ষস কারে কয়?
- ছাড় বাপ। ছাড়। আমার কষ্ট হইতাছে
- আগে কও খাইবা কি না। তাইলে ছাড়–ম
- আইছ্ছা খামু নে। ছাড়...
হো হো কইরা হাসে যুধিষ্ঠির ভীম আর নকুল সহদেব। ঘটার কাণ্ড দেইখা ধৌম্যও হাসে- গোঁয়ারের একটা সীমা থাকে। কিন্তু ভীমের এই পোলটার কোনো সীমা পরিসীমা নাই। মায়েরে গালিও দিলো আবার মাপ না চাইয়া তারে খাইতেও রাজি কইরা ফালাইল...
ঘটা দ্রৌপদীরে নামাইয়া নিজে পায়েস বেড়ে দিয়ে ধৌম্যের দিকে ফিরে- চোখ দিয়া না চাইটা খাইয়া ফালাও। আব্বায় যা শুরু করছে তাতে একটু পরে হাড্ডিও পাইবা না। নাকি অপেক্ষা করতাছ যে তোমারেও তেলামু আমি?
ধৌম্য নিজেই আগাইয়া আসে- আরে না। তোর কাছ থাইকা তেল আশা করার মতো বেক্কল আমি না। পরখাউকি বামুন হইয়া যখন জন্মাইছি তখন খাওনের উপর রাগ করলে কি আর চলে? বীরের রাগ খাওনরে আগে আর ফকির-বামুনের রাগ খাওনের পর; দে খাই.. 
খাইতে খাইতে দ্রৌপদীর খেয়াল হয় সবাই খাইতাছে ঘটোৎকচ ছাড়া। সে জিগায়- তুই খাবি না?
- তুমি যা রানছো পরে আমি তাই খামু। তোমরা খাও
- আমিতো শাক রান্না করছি
- শাকই সই। পরে তোমরা রাজবাড়িতে চইলা গেলে জীবনে তো আর কোনোদিন তোমার হাতের রান্না খাওয়ার সুযোগ হইব না... 
- তুই কিন্তু আবার আমারে খোঁচাখুঁচি করতাছস....
ঘটোৎকচ এইবার মাথা নুয়াইয়া দ্রৌপদীর পায়ের কাছে পড়ে- মাপ চাই ছুডু মা। ধইরা নেও এইডাই তোমারে আমার শেষ খোঁচা। তয় আমার বৌ অহিলা কী কয় জানো? কয় ভিতরে কথা রাখতে নাই। ভালো হোক মন্দ হোক পেটের কথা বাইর কইরা দিয়া তারপর খাইতে বসো। ভিতরে কথা চাইপা রাইখা খাইতে বসলে খাওন বদহজম হয়। তখন বুক জ্বলাপোড়া করে আর ঘুমও ঠিকঠাক হয় না। তাই সে সব সময় কয় পয়লা ভিতরের কথা সব বাইরে ফালাও; তারপরে পেট ভইরা খাইয়া একটা ঘুম দাও; তারপরে হাতে গদা নিয়া দেখো তুমার সামনে  কেউ খাড়াইতে পারে কি না
- তুই মনে লয় তোর বৌয়ের সব কথা শুনস?
- আমার আর কে আছে কও যে আমারে কিছু কইব আর আমি শুনুম? আগে আছিল একলা মা। এখন বৌটা হইছে... আর তো কেউ নাই...
দ্রৌপদী হাসে- এইটাও কিন্তুক প্রায় খোঁচার কথা হইল..
- তা হইল কিন্তু এই খোঁচা তো তোমার লাগার কথা না। লাগলে লাগতে পারে তোমার স্বামীগোর....
- তোর লগে নিরালায় কিছু কথা আছে আমার 
সকলে খাইতে বসলে যুধিষ্ঠির ঘটারে আড়ালে নিয়া যায়- সেই সময় তুই কর্ণরে জ্যাঠা কইয়া ক্যান ডাকলি আর আমার কাছে তার মায়ের নাম ক্যান জানতে চাইলি?
ঘটা সরাসরি যুধিষ্ঠিরের চোখে তাকায়- কর্ণ তোমার বড়ো ভাই তাই তারে জ্যাঠা কইছি আর সে তোমার মায়ের বড়ো পোলা তাই তোমার কাছে তার মায়ের নাম জানতে চাইছি...
- তুই কেমনে জানলি এইসব?
- জানছি তোমার রাজসূয় যজ্ঞের সময়। সেইদিন যখন তোমাগো বৌয়েরা কর্ণরে দিয়া আমারে খুন করানোর হুমকি দিলো তখন মনে হইল সেই লোকটার লগে একবার দেখা কইরা আসি। তার নাম আর গুণ অনেক শুনছি। তাই তারে পাইয়া একটা প্রণাম করতে গিয়া আমি টাসকি খাইলাম। দেখি তার পায়ের পাতা দেখতে এক্কেবারে দাদির পায়ের পাতার মতো। তোমাগো তিন ভাইয়ের পায়ের পাতাও তো এই রকম...
প্রণাম কইরা মাথা না তোলায় কর্ণ আমারে ধইরা তোলে। কয়- আমি তো কোনো মুনিঋষি না; এক সাধারণ সৈনিক। আমারে তুমি অত লম্বা প্রণাম করো ক্যান? তুমি কে বেটা? ...আমি কইলাম আমারে কয়েকজন কইছে যে আপনেরে দিয়া আমারে খুন করাইব। তাই ভাবলাম অত বড়ো বীররে একটা প্রণাম কইরা যাই... আমি হিড়িম্বার পোলা; দ্বিতীয় পাণ্ডব ভীম আমার বাপ....
কর্ণ আমারে জড়াইয়া ধইরা কয়- যারা কইছে তারা তোমারে আর আমারে দুইজনরেই ডরায় তাই এই কথা কইছে। তয় আমি খুনি না। যোদ্ধা। শুধু সেই যুদ্ধেই আমার হাতে মানুষ মরে যে যুদ্ধে তাদের হাতে আমারও মরার সম্ভাবনা থাকে... কেউ কইলেই যে আমি তোমারে হত্যা করুম এইটা ভুল; আমি কৃষ্ণও না; অর্জুনও না। আমি রাধাপুত্র কর্ণ... সামনাসামনি যুদ্ধ ছাড়া মানুষের দিকে অস্ত্র ধরি না আমি...
সে কথা কয় আর আমি তার পায়ের পাতা আর চোখের দিকে তাকাই- তার চোখটাও এক্কেবারে দাদির মতো... ্আমার সন্দেহ হয়। সবাই জানে এই বেডার বাবা অধিরথ কিন্তু তারে কয় দেবতা সূর্যের পোলা... তাইলে তো তার মা রাধা হইবার কথা না...
আমি কিন্তু পরে তার বাড়ি গেছিলাম তার বাবা মায়েরে দেখতে। দেখলাম বিন্দুমাত্র মিল নাই কর্ণের লগে অধিরথ কিংবা রাধার চেহারায়... তারপরে গিয়া সরাসরি দাদিবুড়িরে চাইপা ধরলাম- তোমার চেহারার লগে কর্ণের চেহারায় অত মিল ক্যান?
দাদি পয়লা গাইগুই করলেও পরে স্বীকার যাইয়া আমারে কয়- তুই কাউরে কইস না ভাই। তাইলে আবার সবকিছু লণ্ডভণ্ড হইয়া যাইব.... 
জিগাইলাম আর কেডা কেডা জানে? দাদিবুড়ি কয়- যুধিষ্ঠির দ্রৌপদী কৃষ্ণ ভীষ্ম দ্রোণ কৃপ ছাড়া আর কেউ জানে না। কর্ণও হয়ত না... এর লাইগা তোমারে একটু খোঁচাইলাম জ্যাঠা। দেখলাম তুমি কেমন চমকাইয়া উঠলা...
- আমি চমকামু ক্যান?
- তুমিই তো চমকাইবা। কারণ কর্ণের পরিচয় সবাই জাইনা গেলে তোমার বনবাস বেহুদা হইব। কুন্তীর বড়োপোলা হিসাবে রাজা তো কর্ণই হইব... হের লাইগা কর্ণরে তোমার এত ডর...
যুধিষ্ঠির এইবার খেইপা উঠে- তোর কি মনে হয় আমি এতটা লোভী?
- তুমি লোভী না জ্যাঠা। তয় তুমি খুব ধুরন্ধর। বুদ্ধিমান আর শক্তিমানগো মাথায় কাঁঠাল ভাইঙ্গা খাওনের লাইগা বেক্কলগিরি তোমার একটা কৌশল। তুমি ঠিকই জানো; অর্জুন ভীম কৃষ্ণ যতই লাফালাফি করুক না ক্যান; রাজ্যটা তোমারই। আর সেইটার প্রমাণ তুমি দিছ পুরা দেশটারেই পাশা খেলায় বাজি ধইরা। পুরা রাজ্য বাজি ধরার আগে তুমি কাউরে লেওড়া দিয়াও পুছো নাই। তুমি আসলে দেখাইতে চাইছ যে- আমার রাজ্য আমি পানিতে ফালামু; তোগো কী? ...তুমি বহুত ধুরন্ধর জ্যাঠা। তুমি সবাইরে বুঝাইয়া দিছ যে- কেউ যদি আমার গৌরবের ভাগীদার হইতে চাও তয় আমার দুর্দশারও ভাগীদার হইতে বাধ্য তোমরা। আমিই ঠিক করুম তোমরা রাজবাড়িতে থাকবা না জঙ্গলে থাকবা...আসোলে কুন্তী দাদির উপযুক্ত পোলাই তুমি জ্যাঠা। তোমার বাকি ভাইরা যে কাজগুলা করে সেই কাজগুলা যার ভাইবেরাদর নাই তারা বেতন দিয়া লোক রাইখা করায়। এই যেমন দ্রোণ আর কর্ণরে বেতন দিয়া রাখছে দুর্যোধন... এখন সেই কামের লাইগা তোমার ভাইয়েরা আছে তাই তুমি তাগোরে সেনাপতি কিংবা মন্ত্রী বানাইছ; না বানাইলেও তেমন কিছু যাইত আসত না...
যুধিষ্ঠির অনেকক্ষণ ঝিম মাইরা থাইকা মুখ খোলে- তোর বাপ কাকায় করে যুদ্ধ আর আমি করি রাজনীতি। ফারাকটা নিশ্চয়ই তোরে বুঝাইয়া কইতে হবে না?
- হেইডা বুঝি বইলাই তো এইসব কথা সকলের সামনে তোমারে কই না। সকলের সামনে পাশা খেলার লাইগা তোমারে খোঁচা-খাচাও দেই। কিন্তু আড়ালে আসছ বইলা কইলাম যে তুমি পুরা রাজ্য এবং ভাইবেরাদর সবার জীবনও তোমার নিজস্ব সম্পত্তি বইলা ভাবো তাই কাউরে না পুইছাই তুমি বাজি ধরছ। বাজি হাইরা একবারের লাইগও কও নাই; ফিরা যাইবার কথা... এইডা তোমার একটা অসাধারণ গুণ জ্যাঠা...
যুধিষ্ঠির ঘটার হাত চাইপা ধরে- বংশের পরবর্তী রাজা তুই। তোর লগে রাজনীতি নিয়া আলাপ করতে কোনো দোষ নই। সেইসব বিষয় বুঝবার যোগ্যতাও তোর আছে। তোরে আমি কই; কর্ণের বিষয়টা তোর বাপ কাকা কেউ জানে না। জানান ঠিকও হইব না... তোরে আমার অনুরোধ...
- হা হা হা। অনুরোধ করার দরকার নাই জ্যাঠা। আমি তো দাদিরেও আগে কথা দিয়া আসছি যে; সে যদি না কর্ণের পরিচয় প্রকাশ করে তবে আমিও করুম না
- আমিও করুম না। নিজের পোলারে মায়ে যদি স্বীকার না করে তো আমরা করুম ক্যান?
- এই কথা কইও না জ্যাঠা। দাদি তার পোলা স্বীকার করে না কিন্তু তোমার লাইগা.... তয় জ্যাঠা; কৃষ্ণ থাইকা একটু সাবধানে থাইকো
- ক্যান?
- এই হালা দুইমুখা সাপ। লেঙুর মাথা দুইটা দিয়াই ছোবল মারে। দেখলা না তোমার সভাতেই সে তার আরেক পিসির পোলার কল্লা নামাইয়া দিলো। তার স্বার্থে টান পড়লে কিন্তু তোমার মাথা নামাইতেও সে দেরি করব না। আর এখন তো সে তোমারে ছাতা হিসাবে ব্যবহার কইরা দেবতা হইতে চায়...
যুধিষ্ঠির হাসে- সে আমরে ব্যবহার করে ছাতা হিসাবে আর আমি তারে করি ঢাল হিসাবে। সে হইতে চায় দেবতা আর আমি হইতে চাই সম্রাট। দুইজনের চাওয়া কিন্তু দুইটা। রাজনীতিতে যতক্ষণ পর্যন্ত একজনের লগে আরেকজনের পানাদেনা ঠিকঠাক মতো চলে কিংবা একজনের চাওয়ার লগে আরেকজনরে চাওয়া ঠোকাঠুকি না খায় ততক্ষণ পর্যন্ত তারা বন্ধু হইতে পারে... এতে কোনো সমস্যা নাই। কৃষ্ণ রাজা হইতে চায় না; আর আমি দেবতা হইতে চাই না। তাই সে আমার লাইগা আর আমি তার লাইগা করি... হিসাব খুবই সোজা আর নিরাপদ ভাতিজা...
- কিন্তু ভবিষ্যতে কী না হইতে পারে?
- ভবিষ্যৎ সব সময়ই আন্ধা। ভবিষ্যতে যে কেউ যেকোনো সময় ভাইসা যাইতে পারে। সেইটা নিয়া চিন্তার কিছু নাই... যাউকগা। তোরে একটা কথা কই; তুই তোর বাড়ি যাওয়ার লাইগা আর চাপাচাপি করিস না 
- ক্যান?
- রাজসূয় যজ্ঞের সময় দ্রৌপদী তোর মায়ের লগে কাইজা করছে। এখন তারে নিয়া আবার তোর মায়ের বাড়ি গেলে সে তা মাইনা নিতে পারব না।  বহুত কষ্ট পাইয়াও বনে আইসা এখন একটু স্বাভাবিক হইছে সে। খামাখা তারে আর কষ্ট দিতে চাই না... 
- ঠিক আছে জ্যাঠা। তোমার যুক্তি আমি মানি। চলো তাইলে। তোমাগো লগে আমিও তীর্থ ভ্রমণে যাই....
২০১২. ১১.১৯ সোমবার
মহাভারতে তিন রাজনৈতিক নারী। ৩। দ্রৌপদী। [পর্ব ৩: ঘটোৎকচ]
মহাভারতে তিন রাজনৈতিক নারী। ৩। দ্রৌপদী। পর্ব ২
মহাভারতে তিন রাজনৈতিক নারী। ৩। দ্রৌপদী। পর্ব ১
মহাভারতে তিন রাজনৈতিক নারী। ২। কুন্তী [পর্ব ৩]
মহাভারতে তিন রাজনৈতিক নারী। ২। কুন্তী [পর্ব ২]
মহাভারতে তিন রাজনৈতিক নারী। ২। কুন্তী [পর্ব ১]
মহাভারতে তিন রাজনৈতিক নারী। ১। সত্যবতী

