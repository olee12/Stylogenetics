কথাকলি । ০৫। অচেনা সেতার



বর্ডার সাইড থেকে ইন্ডিয়ান শাড়ি- ফর্সা হওয়ার ক্রিম এনে বিক্রি করতাম গ্যাসফিল্ড আর ক্যান্টনমেন্টের আন্টিদের কাছে। কিছু পাবলিক বিভিন্ন জায়গা থেকে ইলেক্ট্রনিক্স চুরি করত; বিক্রি করে দিলে অর্ধেক আমার। একটা স্কুল চুক্তিতে রেজিস্ট্রেশন এবং দেখে দেখে এসএসসি পরীক্ষার ব্যবস্থা করে। ওখানে আদম সাপ্লাই দিলে দুইদিকে কমিশন। তার সঙ্গে বাজারের পয়সা মারা
কঞ্জুস ছিলাম। একেবারে তক্তা কামড়ানো কঞ্জুস। বিড়ি দুই টুকরা করে দুইবার খেতাম। দুই কিলো রাস্তা বাজারের ব্যাগ টেনে হেঁটে আসতাম রিকশা ভাড়া হাতানোর জন্য
কিন্তু পুরোটা বিকেলই এখন কথাকলিতে মরে যায়। ইনকাম প্রায় বন্ধ। আগে সিনেমা টিনেমা দেখা ছাড়া টাউনে আসতাম না। বাসে হাফ ভাড়া দিয়ে কলেজ- হাফ ভাড়ায় ফেরত। মাঝোমাঝে ধমকের উপর দিয়ে মাগনাও চালিযে দেই
সিলেট থেকে ওদিকটার শেষ গাড়ি সন্ধ্যা সাতটায়। তারপরে কোনো আগামাথা নেই। কোনো কোনো দিন অনেক বেশি টাকা দিয়ে ক্যান্টনমেন্ট পর্যন্ত কোনো বেবিটেক্সি হয়তো পাওয়া যায়। তারপর হাঁটা। কোনো দিন জাফলংয়ের ট্রাকের পেছনে লাফিয়ে উঠা। কোনো দিন পুরো উনিশ কিলোমিটার স্রেফ ঠ্যাঙাতে ঠ্যাঙাতে যাওয়া...
সিনেমাওয়ালাকে- অমুক দিন আসবো’ বলতে গিয়ে- আপাতত আসতে পারছি না’ বলে ফোন রেখে দিলাম। অথচ মারুফ ছাড়া কেউ কথাও বলে না তেমন। কিন্তু মেয়েগুলো মারুফের আশেপাশে যেভাবে কিরিবিরি করে; আমাকে দূরেই দাঁড়িয়ে থাকতে হয়। কাছে গেলেও তাল মেলানো মুশকিল। কী সব ব্রান্ডের পোশাক আর ফাস্ট ফুডের নাম বলে। একটাও চিনি না। আর চান্স পেলেই লক্ষ লক্ষ বই আর লেখকের নাম বলে জিজ্ঞেস করে পড়েছি কি না
এইসব লেখকদের নাম আমার চৌদ্দ পুরুষেও শোনেনি। আমি যাদেরকে লেখক হিসেবে জানি তার মধ্যে বঙ্কিম আর রবীন্দ্রনাথ ছাড়া কাউকেই এরা লেখক বলে না। সেবা প্রকাশনী- দস্যু বনহুর এইসব নাম শুনলে খিকখিক করে হাসে
অন্যরা যেমন তেমন। কচ্ছপ টাইপের হাড্ডি খিজিরের একেকটা কথা কইলজার ভেতরে ড্রিল মেশিন চালায়। অম্বরীষ দা বইয়ের নাম বলে পড়ার ডেডলাইন দিয়ে পরীক্ষার তারিখ দিয়ে দেয়। এনাম ভাই হাঁটার মধ্যেও দোষ খোঁজে আর লিটন ভাইয়ের সামনে মুখ খোলাই বিপদ- এটা এই হবে না ওই হবে। ওটার উচ্চারণ এইভাবে করতে হয়। সেটা বলতে গেলে ঠোঁট ফাঁক হবে না- দুই ঠোঁট জোড়া দিয়ে বাতাস বের করতে হবে...
সারাক্ষণ বিলাইদের মধ্যে ইন্দুর হয়ে থাকা। কিন্তু বইগুলো কোন দোকানে পাওয়া যায় তাও জানি না। জিজ্ঞেস করলে হাসবে বলে জিজ্ঞেসও করি না। শুধু বইগুলোর নাম মুখস্থ করে নোট বই বিক্রির দোকানগুলোতে গিয়ে জিজ্ঞেস করি। কিন্তু ওরাও আমার মতো। এই নামে যে কোনো বই আছে তাদের কেউই মনে করতে পারে না
ইনকাম বন্ধ। খরচ অনেক বেশি। নিজের জন্য বাজেট ঠিক করলাম ডেইলি দশ টাকা। সকালে বাসে হাফ ভাড়া দিয়ে তিন টাকায় কলেজ। দুপুরে কলেজ বাসে প্রান্তিকের কাছে রিকাবিবাজার। সন্ধ্যায় তিন কিলো হেঁটে বন্দর গিয়ে ছয় টাকার বাস। বাস না পাওয়া গেলে ভাড়ার টাকা বাঁচিয়ে নাক বরাবর হাঁটা...
নো লাঞ্চ- নো সিগারেট- নো চা। হাতের বাড়তি এক টাকায় বড়োজোর বাদাম কিংবা একটা চকলেট...
বিকেলের আগে প্রান্তিকে কেউ আসে না। আমি দুই আড়াইটায় চলে আসি। প্রান্তিকের পাশেই পাবলিক লাইব্রেরি। শুরু করলাম পড়া...
ওদের মুখে শোনা লেখক আর বই খুঁজে বসে বসে পড়ি। বসি দরজার উল্টো দিকে। যাতে প্রন্তিকে কেউ আসলে দেখা যায়। ...বিকেল হয়। একজন দুইজন করে আসে। মারুফের সাইকেল ঢুকতে দেখলে বের হয়ে আসি। আর ল্যাংচাতে ল্যাংচাতে কচ্ছপকে ঢুকতে দেখলে হিসাব করি কয়টা বই পড়া হলো আমার...
কিন্তু মারুফের জন্যই এই কচ্ছপের কাছাকাছি আমাকে কিংবা আমার কাছাকাছি তাকে দাঁড়াতে হয়। একদিন প্রান্তিকের সামনে দাঁড়ানো। উল্টো দিকের মেডিকেল হোস্টেল থেকে শিবিরের এক পাণ্ডা বের হবার সময় আমাদেরকে দেখে থামল। আমাকে কলেজের কারণে চেনে। মারুফকে চেনে ছড়াকার হিসেবে। আমার আর মারুফের সাথে হাত মিলিয়ে সে কচ্ছপের দিকে হাত বাড়ালো...
কিন্তু কচ্ছপের দুটো হাতই প্যান্টের পকেটে ঢোকানো। পাণ্ডা আওয়াজ দিলো- হাতটা মেলানা ভাই...
- স্যরি। কোনো রাজাকারের সাথে হাত মেলাই না আমি
বাসদ পলিটিক্স করে কলেজে প্রায় নেতা হয়ে উঠা আমি চমকে ওর দিকে তাকালাম। এই কচ্ছপের খোলের নিচে এক ফোঁটাও হাড্ডি- মাংস নেই। পুরোটা আগুন...
ছড়াকার নাজমুস শামস সজল। কথাকলির একমাত্র নন-সিলেটি মেম্বার
২০০৮.০৬.০৪ বুধবার

