কথাকলি । ০৭। বিট এন্ড হিট



বাবা একদিন জিজ্ঞেস করলেন- তোর নাটকের লোকরা সবাই কি তোর মতো মূর্খ নাকি দুয়েকটা লেখাপড়া জানা লোকও আছে?
নিজের স্ট্যাটাস বাড়ানোর জন্য যত যত ডিগ্রির নাম জানি সব একেকজনের সাথে লাগিয়ে বললাম। কিন্তু যাত্রা করে নিজের পিতাকে ফতুর করে দেয়া আমার পিতাজি একটু হাসলেন- দু...র। অভিনয়ের লোকজন ঘুমের মধ্যেও অভিনয় করে। তোকে বেক্কল পেয়ে কী না কী বুঝিয়েছে
কথাটা সমর্থনও করলাম না। উড়িয়েও দিলাম না। আমি নিজেইতো ধান্দায়। লেখাপড়া জানা লোক মানে তো ভদ্রলোক। যারা বৃষ্টি এলে দৌড়ায় না- শীতে মাফলার পরে না। রং ছাড়া জুতা পরে না। সেভ করে ঘর থেকে বের হয় আর পারলে শার্ট ইন করে ঘুমায়। কিন্তু এইগুলাতো লেটফস পাবলিক
প্রথমবার সেটের কলে যাব না যাব না করেও গিয়ে দেখি কাঠ-চট- বাঁশ নিয়ে একেকজন একেক কিসিমের মিস্তিরি
- এইসব কাজতো সামান্য কয়টা টাকা দিলে মিস্ত্রি দিয়েই করানো যায়
- তা যায়। তাতে তোমার শুধু অভিনয় করা হবে। কিন্তু নাটক করা হবে না
একটা পেরেকে শেষ টোকা দিয়ে হাতুড়ি নাচাতে নাচাতে আওয়াজ দিলো আক্তার ভাই
- মানে?
- নাটকের প্রতিটা ইঞ্চিতে যতক্ষণ পর্যন্ত না তুমি পৌঁছাতে পারছ ততক্ষণ পর্যন্ত তুমি নাট্যকর্মী না
আমি চা বাগানে জন্মানো জাতজংলি। কাঠ ফাড়া- বাঁশবেতের কাজ থেকে শুরু করে ঘরের চাল ছাওয়া পর্যন্ত পারি। কিন্তু আমি হাত লাগাই না। এটা শহর। এখানে ভদ্রলোকরা থাকে। এখানে স্ট্যাটাস বলতে একটা কথা আছে। ভদ্রলোকদের মূল বৈশিষ্ট্যই হচ্ছে শক্ত কোনো কাজ করতে না পারা। শক্ত কাজ করবে কামলা- কমিন- কুলি-মালিরা
আমাকে কেউ কিছু বলেও না। আমি আশপাশে ঘুরি কিন্তু কেমন বেক্কল বেক্কল লাগে। তিনটা ইট ভাঁটার মালিক হাতুড়ি পিটায়। অফিস পোশাকের হাতা গুটিয়ে ঘর ঝাড়– দেয় অন্যজন। সরকারি কলেজের টিচার টানে বাঁশবেত। আর জেনী দির মতো একটা মিউজিক্যাল মেয়ে ফ্লোরে বসে সেলাই করে চট
ধ্যাত। কিছু একটা করা দরকার
ক্লাস এইট থেকেই কার্ল মার্ক্সের কাছাকাছি মার্ক্সবাদী আর লেনিন থেকে বড়ো বিপ্লবী। যেহেতু এই মহামানবদের সাথে হাতুড়ির একটা সম্পর্ক আছে সেহেতু হাতুড়ি ধরলে হয়তো স্ট্যাটাসের একটা সম্মানজনক ব্যাখ্যা দাঁড় করানো যাবে। আমি একটা হাতুড়ি নিলাম...
কিন্তু তক্তার জায়গায় তক্তা থাকে টুং করে উড়ে যায় পেরেক। খটাখট পিটাই কিন্তু জোড়াতো লাগে না কিছু। আক্তার ভাই হাসে- এটা তোমার পোস্টারে আঁকা সমাজতন্ত্রের হাতুড়ি না যে হাতে নিলেই বিপ্লব হয়ে যাবে। এভাবে সারা জীবনেও তুমি একটা পেরেক বসাতে পারবে না
- তাহলে?
- বিট এন্ড হিট
- মানে?
- পেরেকের মাথায় প্রথমে হাতুড়ির হালকা একটা বিট তারপর হিট। ঠুক-ঠাক। ঠুক-ঠাক। কিন্তু তুমি করছ ঠাক ঠাক ঠাক। তোমার মধ্যে না আছে বিট না আছে রিদম
আরে তাইতো? বিট দিয়ে প্রথমে এইম ঠিক করে নাও। তারপর দাও ঠাক
আমি ঠকাঠক পেরেক ঠুকতে লাগলাম। আক্তার ভাই আবার তাকায়- যত কিছু জোড়া লাগানো সব কিছু রিদমিক। বিট এন্ড হিট। আর ভাঙাভাঙির সব কিছু ওনলি হিট। নো রিদম। নো বিট...
জোড়া লাগা কাঠগুলো শেরো ভাইর দপ্তরে পৌঁছে দিয়ে আনাড়ি লোকজনের ওখানে দাঁড়ানোও নিষেধ।
আমি হাতুড়ি পিটাই আর দেখি একেকটা মরা তক্তা কিংবা চটের উপর সমান্তরালে চলে খড়ের গাদার মতো আউলা ঝাউলা শেরো ভাই আর রাজহাঁসের পালকের মতো গোছালো জেনী দির তুলি। গ্র“পের সবচে গোছালো আর সবচে অগোছালো দুইটা মানুষের হাত কীভাবে একসাথে চলে একই রেখা ধরে?
মগজের দিক থেকে তখন আমি জগাখিচুড়ি। মসিহী জামাত আমার মধ্যে খ্রিস্ট ধর্মের এক মহান প্রচারকের লক্ষণ দেখছে। বৈষ্ণবরা আবিষ্কার করছে সন্ন্যাসের উপাদান। গুরু লিয়াকত সাঁই বলেন আমি জন্মসূত্রে সুফী। সমাজতন্ত্রের পাতি তাত্ত্বিকরা আমার মধ্যে দেখতে পাচ্ছে এক বাঙাল জোসেফ নায়ারের ছায়া
আর আমি ঘড়ির কাঁটার মতো সবগুলো দাগ থেকে সমান দূরত্ব আর সমান ঘনিষ্ঠতায় ঘুরছি সমান নিষ্ঠতায়। বাড়িতে পড়ছি বুদ্ধের ত্রিপিটক; কীভাবে একটা মানুষ সবকিছুকে বাদ দিয়ে সবকিছু নিয়ে কথা বলে শেষ পর্যন্ত বলছে- কাম এন্ড এগজাম। বাইরে অবজার্ভ করছি মণিপুরিদের। যারা কোথাও কারো বাড়িতে কাজ করেও না কাউকে দিয়ে বাড়ির কাজ করায়ও না। কিন্তু তারা আবার মোহম্মদ থেকে অনেক অনেক দূরের পৌত্তলিক। অথচ মোহাম্মদ নিজের সব কাজ নিজে করতেন বলে যারা চোখ দিয়ে পানি ফেলে তারাই টুলে বসে অন্যকে দিয়ে পা ধোয়ায়। যারা শ্রমিকের হাতুড়ি আর কৃষকের কাস্তে মাথার উপর ঝুলিয়ে রাখে তারাই বক্তৃতা করতে বের হবার আগে অন্যকে দিয়ে কাপড় ইস্ত্রি করায়
কিন্তু এরাতো নামাজও পড়ে না- শ্রমিকের পৃথিবীর নামে মিছিলও করে না। তবে কি মোহাম্মদ আর মার্ক্স অন্যদেরকে শ্লোগান আর লেকচারগুলো দিয়ে নিজেদের জীবন লুকিয়ে দান করে গেছেন কথাকলির কাছে?
২০০৮.০৬.০৮ রোববার	
................................
কথাকলি । ০৬। আমি একটা দল
কথাকলি । ০৫। অচেনা সেতার
কথাকলি । ০৪। কী যেন ডাকে
কথাকলি । ০৩। বাঙালের বাংলা শিক্ষা
কথাকলি। ০২। এ্যানার্জি পয়েন্ট
কথাকলি । ০১। প্রেমিক পাগল আর কবি
 
