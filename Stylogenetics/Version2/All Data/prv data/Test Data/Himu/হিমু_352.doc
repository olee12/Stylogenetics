সিকি-আধুলি গদ্যগুলি



আপনারা কেউ কি নিজের ব্লগে গিয়ে পুরনো লেখাগুলি পড়েন?
আমি মাঝে মাঝে পড়ি। এটা অনেকটা অতীতের আয়নায় নিজেকে দেখার মতো। কেমন ছোট্ট রুগ্ন ছিলো সচলায়তন, যখন আমরা ক'জন শুরু করলাম! আমাদের সবার লেখায় তখন কত অস্থিরতার ছাপ, কত কত আইডিয়া গিজগিজ করছে, ডেভলপার অরূপ আর মুর্শেদকে প্রত্যেকদিন ট্রাকলোড করে আইডিয়া দিই সবাই মিলে। কত শোরগোল সবকিছু নিয়ে! পুরনো এক ব্লগ ছেড়ে আমরা রাপানুইয়ের নাবিকদের মতো পাড়ি জমিয়েছি, নতুন দ্বীপে বসতি গড়েছি সবাই, নতুন করে সাজাবো সচলায়তনকে। সচলে আমার পুরনো পোস্টে সেই নতুন সজ্জার ছাপ। আরেকটু সামনে আসি, আস্তে আস্তে ঘটনা যোগ হয়, চরিত্র যোগ হয়, সংলাপ যোগ হয়। সচলায়তনের চেহারা একটু একটু করে যেন বেড়ে ওঠে শিশুর মতো। আমার মতো আরো দুয়েকজন, যারা নিজেকে সচলায়তনের একজন সদস্যের আরেকটু বাইরে নিয়ে গিয়ে স্পর্শকাতর প্রেমিকের হটসীটে বসিয়েছেন, তাদের ক্ষোভ-রাগ-ছটফটানির আঁচও দেখি পুরনো লেখায়। 
সচলায়তন আস্তে আস্তে সেই পোস্টগুলোর ধাপ পেরিয়ে একটা মস্ত পরিবারের চেহারা নিয়েছে এখন। নিছক কতগুলি মানুষের এলোমেলো লেখামাখা একটা ওয়েবসাইট তো নয় এটা।  
পুরনো লেখা পড়তে গিয়ে অনুভব করি, জুবায়ের ভাই বড় মনোযোগী পাঠক ছিলেন আমার। প্রায় সব পোস্টেই একটি করে মন্তব্য আছে তাঁর। সেই উপস্থিতি এতো বিস্তার নিয়ে, তাকে উপেক্ষার কোন উপায়ই থাকে না। 
জুবায়ের ভাইয়ের লেখাগুলি নিয়ে একটি বই প্রকাশ করবো আমরা। ফোনে রিটন ভাই আর মুর্শেদের সাথে আলাপ হয় তা নিয়ে। রিটন ভাই সম্পাদনার প্রস্তাবে সম্মত হন। তারপর আলাপ হয় প্রকাশনার সাথে জড়িত অভিজ্ঞ সচলদের সাথে। অনেক আলোচনা শেষে স্থির হয়, সচলে জুবায়ের ভাইয়ের লেখা ব্লগ-ঘরানার লেখাগুলিই সংকলিত হবে একটি গ্রন্থে। রিটন ভাই স্মরণ করিয়ে দেন জুবায়ের ভাইয়ের নিজের পরিকল্পনার কথা। সিকি-আধুলি গদ্য ডাকতেন তিনি নিজের এই লেখাগুলিকে। সে নামই স্থির হয় বইয়ের নাম হিসেবে।
কাজ এগোয়ে গুটিগুটি। অমিত আহমেদ অনেক সময় নিয়ে সচল থেকে জুবায়ের ভাইয়ের লেখাগুলি ফাইলবন্দী করে পাঠিয়ে কাজ সহজতর করে দেয়। সন্ন্যাসী আর আনিস ভাই রিটন ভাইয়ের সাথে যোগাযোগ রেখে একটু একটু করে শেষ করেন বই বিন্যাসের কাজ।  মেইলে মেসেজে দুরন্ত তর্ক চলে মাহবুব লীলেনের সাথে, অনেক লড়ায়ের পর ইউনিকোড জেতে, আমাদের প্রকাশনার বাহন হিসেবে। পাগলা অরূপ কাজের ফাঁকে ফাঁকে হঠাৎ একদিন ডেকে দেখায় দারুণ এক প্রচ্ছদের ছবি। মেহবুবা জুবায়ের পাঠান জুবায়ের ভাইয়ের জীবনী আর ছবি।
প্রচ্ছদ: মুহম্মদ জুবায়ের এর বইয়ের প্রচ্ছদ
আমি শুধু সবকিছুর সাক্ষী হয়ে থাকি, হাতের উল্টোপিঠে চোখ মুছে বাংলা ইউনিকোডব্যবস্থায় প্রকাশিত প্রথম বইটির ফ্ল্যাপ টেক্সটে লিখি সচলায়তনের কথা, যেন সেটি একটি মাঠ, সেই মাঠে আমরা লেখার খেলায় মত্ত, আর সেই মাঠের পাশে একটি ছায়াতরুর নাম আমরা রাখি মুহম্মদ জুবায়ের। অনেক বিশ্বাস নিয়ে বলি, মুহম্মদ জুবায়েরের মৃত্যু আছে, লুপ্তি নেই।
পোস্ট উৎসর্গের অভ্যাস নেই আমার। সচলায়তনে আমার ত্রিশততম পোস্টটি উৎসর্গ করলাম জুবায়ের ভাইকে, যাকে কখনো দেখিনি, কখনো শুনিওনি, কিন্তু যিনি আমাদের বন্ধু ও স্বজন ছিলেন। আর কামনা করি, যেন আর কোন সচলকে হারিয়ে এমন পোস্ট লিখতে না হয় আমাকে।
মুহম্মদ জুবায়ের
 
