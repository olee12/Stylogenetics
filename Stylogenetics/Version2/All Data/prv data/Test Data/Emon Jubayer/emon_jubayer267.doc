গল্প: বিলাইছড়ির আলো রহস্য



                        এখন এই প্রায় মধ্যরাতে বিলাইছড়ির গভীর জঙ্গলে  ছোট খালুকে দেখে বিস্ময়ে হতভম্ব হয়ে যায় আবির। আশ্চর্য! ছোট খালু এখানে কি করছেন!  আবিরের গা ঘেঁষে দাঁড়িয়ে ছিল চপল । চপল  ফিসফিস করে বলল, তোর ছোট খালু না?
হ্যাঁ। আবির মাথা নাড়ে। 
আশ্চর্য! ছোট খালু এখানে কি করছেন? চপলের কন্ঠেও চাপা বিস্ময়। 
ওরা একটি বড় আমলকি গাছের আড়ালে দাঁড়িয়ে আছে। সামনেই গাছপালায় ঘেরা  ম্লান আলো ছড়ানো ছোট একটি মাঠ।   মাঠটায় একটা  সাদা রঙের  জিপ থেমে। জিপটা  কার? ছোট খালুর নয় তো? জিপের সামনে ছোট খালু দাঁড়িয়ে আছেন। পরনে  জিন্স আর সাদা টি-শার্ট। পায়ে কেডস। ছোটখাটো গড়নের তিনজন লোক  ছোট খালুকে  ঘিরে  দাঁড়িয়ে। লোকগুলোর  পরনে কালো প্যান্ট, সাদা শার্ট আর কালো রঙের সুট। লোকগুলির  নাকমুখ চ্যাপ্টা আর  গায়ের রং হলদেটে বলে মনে হল। একজনের হাতে একটা রিভলবার । অস্ত্রটা ছোট খালুর দিকে তাক করে রেখেছে। 
লোকগুলো কারা রে? চপল ফিসফিস করে জিগ্যেস করে। 
বুঝতে পারছি না। ফিসফিস করে আবির  বলে।  কাঁধ ঝাঁকায়।  লোকগুলো যারাই হোক তারা ভালো লোক না।    ছোট খালু এনএসআই (ন্যাশনাল সিক্যুরিটি ইন্টেলিজেন্সে) -এ চাকরি করেন। নিশ্চয়ই রাঙামাটিতে  কোনও সিক্রেট মিশনে এসেছেন । এখন  বিলাইছড়ির জঙ্গলে রহস্যময় অচেনা আততায়ীর মুখোমুখি হয়েছেন। আবিরের সমস্ত গায়ে কাঁটা দিয়ে উঠল। এখন কি করা যায়? ছোট খালু আর্মির কর্নেল। বলিষ্ট তাগড়াই শরীর। যে রিভলবার তাক করে রেখেছে তার মনোযোগ একবার সরিয়ে দিতে পারলেই  তখন যা করার ছোট খালুই করবেন। 
আবির ফিসফিস করে বলল, চপল।
কি? বল।
ওই যে লোকটা ছোট খালুর দিকে  রিভলবার  তাক করে রেখেছে না? 
হ্যাঁ। 
তাকে তুই একটা ঢিল ছোড়।
চপলের আবার হাতের সই খুব ভালো। পাড়ার ক্রিকেট টিমের ক্যাপ্টেন। এক্সট্রা কাভার থেকে এক  থ্রোতে  উইকেট ভেঙে দেয়।  শ্যামলা রঙের  শক্তপোক্ত শরীর। পাহাড়ি এলাকা বলেই   এদিক-ওদিক খুঁজতেই একটা পাথর পেয়ে গেল চপল ।  ঝুঁকে পাথরটা তুলে নেয় ও । এর পরপরই ঠকাম করে ভোঁতা একটা আওয়াজ হল। লোকটার একেবারে নাক বরাবর লেগেছে,  হাত থেকে রিভলবার খসে পড়েছে।  ছোট খালু বিদ্যুৎ গতিতে শূনে লাফিয়ে উঠে সামনে দাঁড়িয়ে থাকা  দু’জনকে একসঙ্গে কিক করেন। লোক দুটি  মাটিতে উলটে পড়ে যায় । যার হাতে রিভলবার ছিল -সে দ্রুত সামলে নিয়ে জিপের দিকে ছুট লাগাল। তারপর  জিপে উঠে স্টার্ট নিল। বাকি দুজন মাটি থেকে কোনও মতে উঠে  চলন্ত জিপের পিছন পিছন দৌড়াতে দৌড়াতে  জিপে উঠে পড়ে । জিপটা মাঠের ওপর দিকে  হেলতে দুলতে দূরে মিলিয়ে যায়। 
আবির আর চপল আমলকি গাছের আড়াল থেকে বেরিয়ে আসে। ওদের দেখে ছোট খালু অবাক হয়ে বললেন,  কি রে আবির! তোরা এখানে?
আবির বলল, আমি আর চপল আজ সকালে বিলাইছড়ি এসেছি।
কোথায়? কার কাছে?
পলাশ ভাইয়ের কাছে । পলাশ ভাই  চপল- এর কাজিন। সাইনটিস্ট। 
ও। বলে মাটিতে পড়ে থাকা রিভলবার কুড়িয়ে নিলেন ছোট খালু । তারপর বললেন, ইস্! শয়তানগুলি পালিয়ে গেল। মনে হয় সীমান্তের দিকে যাচ্ছে। এখন একটা গাড়ি হলে ওদের ফলো করা যেত। 
আবির আর চপল দ্রত বলল, পলাশ ভাইয়ের  জিপ আছে। 
কোথায়? চল। ক্ইুক। 
দ্রুত হাঁটতে-হাঁটতে ছোট খালু বললেন, তোরা এত রাতে এখানে কি করছিলি? 
আবির বলল, আমরা আলো দেখে এসেছি। 
আলো? মানে? ছোট খালু সম্ভবত অবাক হলেন। 
চপল বলল, নতুন জায়গা বলে আমাদের ঘুম আসছিল না। আমি আর আবির বারান্দায় এসে বসলাম।     হঠাৎ আকাশে রঙিন আতসবাজীর মতো আলোর ছটা দেখতে পেলাম ।  ভালো করে দেখার জন্য এখানে চলে এসেছি। 
ও।  আজ তো ২৩ সেপ্টেম্বর। না?  বলে ছোট খালু ঘড়ি দেখলেন। বারোটা ছাপ্পান্ন। একবার মুখ তুলে আকাশের দিকেও তাকালেন। আকাশে অজ¯্র নক্ষত্র জ্বলজ্বল করছিল। 
হ্যাঁ। আজ ২৩ সেপ্টেম্বর। আবির বলল। 
ছোট খালু বললেন, আজ  নাসার একটি পুরনো  স্যাটেলাইট  পৃথিবীতে ভেঙে পড়ার কথা। তারই আলো কিনা বলতে পারছি না। 
আবির বলল, কিন্তু নাসা তো বলছে, তারা এখনও জানে না স্যাটেলাইটা ঠিক কোথায় পড়বে।
ছোট খালু মাথা নাড়লেন। বললেন, কয়েক দিন আগে একটা পেপারে পড়লাম নাসার বিজ্ঞানীর অনুমান করছেন স্যাটেলাইটটা  দক্ষিণ এশিয়ার কোথাও পড়ার সম্ভাবনা বেশি।  
ওহ, হ্যাঁ। আমিও পড়েছি নিউজটা। আবির বলল। 
বেশিদূর অবশ্য হাঁটতে হল না। অল্পখানি শাল জঙ্গল পেরিয়ে  নির্জন সরু পিচ রাস্তা পড়ল। রাস্তার ওপারে  একটি ছোট টিলা আর টিলজুড়ে ঘন শাল জঙ্গল। টিলার ওপরে ছোট একটি কাঠের বাড়ি।  বাড়ির সামনে উঠান।  উঠানে  একটা জিপ।   একতলায়    বারান্দায় ছাব্বিশ-সাতাশ বছরের শ্যামলা রঙের বলিষ্ট গড়নের একজন যুবক দাঁড়িয়ে । খালি গা, কেবল পায়জামা পরা।  ভারি মিষ্টি চেহারা। চোখে চশমা। যুবকটি  বলল, এই চপল,  তোরা কোথায় ছিলি রে? আমি ঘুম ভেঙে দেখি তোরা নাই। সারা বাড়ি খুঁজলাম। 
চপল বলল, পলাশ ভাই। সব খুলে বলছি। তার আগে তুমি জলদি জিপের চাবি নিয়ে এস।
জিপের চাবি? কেন?
আহা, বলছি। আগে এস তো। 
পলাশ ভিতরে ঢুকল। একটু পর বেরিয়ে  এল। কালো একটা  টি-শার্ট পরে এসেছে।  ছোট খালুর দিকে অবাক হয়ে তাকালো পলাশ। ছোট খালু হাত বাড়িয়ে বললেন, আমি কর্নেল ইমতিয়াজ রেজা। এনএসআই তে আছি। আবিরের ছোট খালু। 
ও। হাতটা ঝাঁকুনি দিয়ে পলাশ জিপের দরজা খুলে।  ছোট খালু বললেন, তোমাকে সব বলব। আগে গাড়ি ছাড়। কুইক। 
ঝটপট সবাই জিপে ওঠে বসল। পুরনো ঝরঝরে জিপ। পলাশ দ্রুত জিপ স্টার্ট নিয়ে ব্যাক করে  তারপর জিপটা ঘুরিয়ে নিয়ে স্পিড বাড়িয়ে  ঢালু রাস্তায়  নেমে আসে।   হেডলাইটের আলোয় চারিদিক উজ্জ্বল হয়ে উঠল।  কোন্ দিকে যেতে হবে ছোট খালু  নির্দেশ দিলেন। পলাশ মাথা নাড়ে।  এ অঞ্চলটা পলাশের নখদর্পনে। 
নির্জন বড় রাস্তায় উঠে পলাশ বলল, কি হয়েছে? 
আবির সংক্ষেপে সব খুলে বলল। 
সব শুনে পলাশ জিগ্যেস করে, কারা ওরা?
ছোট খালু বললেন, মিয়ানমার সিক্রেট সার্ভিস। ছোট খালুর  কন্ঠস্বর গম্ভীর শোনাল ।  
আবির চমকে ওঠে। ও চপলের দিকে তাকায়। জিপের ভিতরটা অন্ধকার অন্ধকার বলে চপলের মুখটা বোঝা গেল না । 
চপল বলল,  ওরা রাঙামাটিতে  কি করছে ?  
ছোট খালু বললেন, ওরা  একটা নকশার জন্য বাংলাদেশে এসেছে।
নকশা কি পেয়ে গেছে?
হ্যাঁ।  ওটা এখন ওদের কাছে। ওটা নিয়ে সীমান্তের ওপারে চলে গেলে  বাংলাদেশে সর্বনাশ হয়ে যাবে। 
কিসের নকশা? 
রাষ্ট্রীয় গোপন নকশা। বলে ছোট খালু এড়িয়ে গেলেন। 
বলেন কি? নকশাটা ওরা পেল কি করে?
আমাদের একজন  বিট্রে করেছে। 
সব খানেই বিশ্বাসঘাত আছে। আবির চিবিয়ে চিবিয়ে কথাটা বলল।   
লোকটা ধরা পড়েছে। জিজ্ঞাসাবাদ চলছে। ছোট খালু বললেন।  
বিশ্বাসঘাতক ধরা পরেছে শুনে আবির স্বস্তি পায়। 
তীব্র গতিতে আঁকাবাঁকা পাহাড়ি রাস্তায় জিপ ছুটছে। হু হু করে বাতাস ঢুকছে জিপের ভিতর।  পুবে চিন- মায়ানমার সীমান্ত অন্ধকারে ঢেকে আছে। পশ্চিমে বান্দরবনের রুমা। বিলাইছড়ি জায়গাটি রাঙ্গামাটি জেলায় হলেও আবির এবং চপল  বান্দরবানের রুমা হয়ে বিলাইছড়ি এসেছে। ... আবির কি মনে করে আকাশের দিকে তাকায়। অন্ধকার আকাশে অজ¯্র  নক্ষত্র।  আজ রাত বারোটার দিকে আকাশে তীব্র আলোর ছটা দেখেছিল। ওটা কিসের আলো ছিল? তখন ছোট খালু বললেন, আজ নাকি  নাসার পরিত্যক্ত স্যাটেলাইট পৃথিবীতে আছড়ে পড়বে । আবির পত্রিকায় পড়েছে: ১৯৯১ সালে কৃত্রিম উপগ্রহ ইউএআরএস কক্ষপথে পাঠানো হয়েছিল। বাতাস, তাপমাত্রা ও ওজোন পরিমাপের জন্য ৩৫ ফুট দৈর্ঘ্য ও ১৫ ফুট প্রশস্ত এবং পাঁচ হাজার কেজি ওজনের কৃত্রিম উপগ্রহটিতে ১০টি বৈজ্ঞানিক যন্ত্রপাতি আছে। ২০০৫ সালে এটি আনুষ্ঠানিক ভাবে পরিত্যক্ত ঘোষনা করা হয়।ওঠাই আজ ভেঙে পড়ার কথা। 
ধীরে ধীরে রাস্তাটা উঠছে। বাঁ পাশে গভীর খাদ। ডান পাশে রাবার বাগান। চারিদিকে আবছা অন্ধকার। কেবল হেড লাইটের তীব্র আলোয় পিচ রাস্তা আলোকিত হয়ে আছে। 
জিপটা  হঠাৎ ঘটাং ঘটাং শব্দ তুলে থেমে গেল। 
কি হল?
ইস্! তেল শেষ। আজ সকালে বিলাইছড়ি সদরে গিয়েছিলাম। আর ভরা হয়নি। পলাশ বলল। কন্ঠস্বরে আক্ষেপ স্পষ্ট। 
কি আর করা। সবাই দ্রুত জিপ থেকে নেমে এল। ধ্যাত বলে শব্দ করে  জিপের দরজা বন্ধ করল পলাশ।  নির্জন জায়গা। শব্দটা অনেক জোরেই হল। বাতাসে মৃদু পোড়া জিজেলের গন্ধ পেল আবির। 
পলাশ বলল, কাছেই একটি উপত্যকা আছে। ওখানে যাই। ওদের  দেখা যেতেও পারে। বলে পলাশ হাঁটতে থাকে। এই অঞ্চলটি পলাশ ভালো করেই চেনে।  পলাশ সৌখিন প্রাকৃতি বিজ্ঞানী।   ঢাকা বিশ্ববিদ্যালয় থেকে জীববিজ্ঞানে পাস করে এখন  পার্বত্য জেলার জীববৈচিত্র  নিয়ে গবেষনা করছে। স্থানীয় আদিবাসীদের সঙ্গে চমৎকার সম্পর্ক।  প্রায়ই হাতির পিঠে চেপে  গহীন অরণ্যে চলে যায়। আবির আর চপল  হাতি আর পাহাড়ি পরিবেশের আকষর্নেই বিলাইছড়ি এসেছে ।  এখনও অবশ্য হাতিতে চড়া হয়নি। তার বদলে বিলাইছড়ির গভীর অরণ্যে কি এক রহস্যে জড়িয়ে গেল।
অন্যরা পলাশের পিছন পিছন  হাঁটছিল।  জঙ্গলের ভিতর দিয়ে সরু পথ। অনেকটা অন্ধকার। বাতাসে বুনোলতাপাতার গন্ধ পেল আবির। আড় চোখে চেয়ে দেখল,  ছোট খালু পকেট থেকে পোর্টেবল ওয়াকিটকি  বের করে কার সঙ্গে যেন কথা বলার চেষ্টা করছেন। নেটওয়ার্ক পাচ্ছেন না বলে মনে হল। 
জঙ্গলের পর খানিকটা মাঠের মতন ফাঁকা জায়গা। মাঠের কিনারটা ঢালু।  কিনারে পৌঁছে পলাশ হাত তুলে বলল, ওই যে দেখুন। 
অনেক নীচে একটি উপত্যকা । ম্লান আলোয় উপত্যকায় মাঠ আর মাঠের বুক চিরে সরু পাহাড়ি নদী চোখে পড়ে। নদীর পাড়ে ছড়িয়ে ছিটিয়ে থাকা এলোমেলো পাথর। চারিদিকে অরণ্য আর পাহাড়। নদীর পাশ দিয়ে সেই  সাদা রঙের  জিপটা কে ছুটতে দেখা গেল।   
চপল বলল, ঐ যে। জিপ!
আবির বলল, হ্যাঁ। কিন্তু ওরা ওদিকে কোথায় যাচ্ছে?
ছোট খালু হাত তুলে বললেন, ওই যে ওপাশে চিন-মিয়ানমার সীমান্ত। অনেকটাই অরক্ষিত। ওরা সীমান্ত দিয়ে পালিয়ে যাবে।  নাঃ, ওদের আর ধরা গেল না। ছোট খালুর কন্ঠে হতাশা স্পষ্ট। 
চপল বলল, ইস্! এখন যদি উপত্যকায় এয়ার অ্যাটাক করা যেত।
খালু ঘড়ি দেখে বললেন, তার আর সময় নেই।  
জিপটা উপত্যকায় দ্রুত ছুটছে।  হঠাৎই উপত্যকার  আকাশ আলোকিত হয়ে ওঠে।  যেন হাজার ওয়াটের  বিদ্যুৎ ঝলসে উঠল। শোঁ শোঁ করে একটা শব্দও হচ্ছে। যেন প্রচন্ড বেগে আকাশ থেকে বেশ ভারী কিছু একটা নেমে আসছে। 
আবির   চমকে উঠে । তারপর আকাশের দিকে তাকিয়ে বলে, কি ওটা?  
বুঝতে পারছি না।  চপল বলল। ওকেও কেমন হতভম্ব দেখাচ্ছে। 
আলোটা প্রচন্ড বেগে সরাসরি উপত্যকায় চলন্ত জিপের ওপর আছড়ে পড়ল।   বিস্ফোরণের ভয়ানক শব্দ  শোনা গেল। জিপটা শূন্যে  ছিটকে উঠল। চারিদিকে কমলা রঙের আলো ছড়াল । উপত্যকা  দ্রুত ধোঁয়ায় আচ্ছন্ন হয়ে যেতে লাগল। আবির টের পেল পায়ের নীচে মাটি কাঁপছে। মাঠের কিনার থেকে  কিছু পাথর গড়িয়ে গেল। পিছনের  জঙ্গলে কাকপাখিরা চিৎকার  করে ডেকে উঠল। 
কি ওটা ? চপলের মুখ থেকে ছিটকে বেরিয়ে এল প্রশ্নটা। 
আকাশের দিকে তাকিয়ে ছোট খালু বললেন, নাসার সেই স্যাটেলাইট মনে হয়। আজই তো  পৃথিবীতে আছড়ে পড়ার কথা। 
আবির বলল, কিন্তু নাসার বিজ্ঞানীদের ধারণা উপগ্রহটি পৃথিবীর কাছাকাছি আসার পর  ২৬ খন্ডে ভেঙে পড়বে আর ওটা বায়ূমন্ডলের প্রবেশের সঙ্গে সঙ্গে পুড়ে ছাই হয়ে যাবে। 
চপল হেসে বলল, বিজ্ঞানীদের কথা কি সব সময় সত্যি হয়?
চপলের কথা শুনে ছোট খালু হাসলেন। কাঁধ ঝাঁকালেন। তারপর বললেন, এনি ওয়ে।  স্যাটেলাইটটা জায়গা মত আছড়ে পড়েছে।এ জন্য আমরা নাসাকে ধন্যবাদ দিতে পারি।
সবাই হেসে  উঠল।
ছোট খালু বললেন, পলাশ?
জ্বী, বলুন।
এখন কি হেঁটে ফিরতে  হবে নাকি? আমার আবার হেডকোয়াটারে রিপোর্ট করতে হবে। এদিকে নেটওর্য়াক পাচ্ছি না। 
এদিক-ওদিক তাকিয়ে পলাশ বলল, না। হাঁটতে হবে না। কাছেই  রিয়াং মুর্মর বাড়ি। চলুন ওর ওখানে যাওয়া যাক। 
রিয়াং কে? 
রিয়াং মুর্ম।  আমার বন্ধু।  ওর পোষা হাতি আছে। ওই হাতির পিঠে চড়ে ফেরা যাবে। বলে পলাশ ঘুরে দাঁড়িয়ে হাঁটতে থাকে। 
মাঠের এক প্রান্তে কলাগাছের ঘন জঙ্গল। তার মাঝখান দিয়ে পথ। পথটা শেষ হল  ছোট  একটা  উঠানে। উঠানের একপাশে একটা বাঁশের টং  ঘর। সেই টং ঘরের সিঁড়ির কাছে একজন মাঝবয়েসি লোক দাঁড়িয়ে। খালি গা, কোমরে ধুতির মতন কাপড় জড়ানো । রিয়াং মুর্মু?  রিয়াং মুর্মর কে সামান্য বিচলিত মনে হল।  হয়তো বিস্ফোরণের বিকট শব্দে বেচারার ঘুম ভেঙে গেছে। 
পলাশ স্থানীয় ভাষায় রিয়াং মুর্ম  কে কী সব বলল। রিয়াং মুর্ম  মাথা নেড়ে দ্রুত পায়ে  টং ঘরের পিছনে চলে যায়।  
ভোর হতে এখনও দেরি আছে। তবে গাছে-গাছে পাখিরা কিচিরমিচির করছে। হঠাৎ আকাশে হেলিকপটারের রোটরের ভট ভট শব্দ শুনে আবির আকাশে দিকে তাকাল। আকাশে আর্মির একটা হেলিকপ্টার। উপত্যকার দিকে যাচ্ছে। এত দ্রুত ওরা খবর পেল কি করে?
দুটো মেঘ রঙের হাতি নিয়ে এল রিয়াং মুর্ম। আবির আর চপলের মুখে আনন্দের আভা ছড়াল। হাতির পিঠে চড়তেই তো  বিলাইছড়ি এসেছে  । আজ বিলাইছড়ির আলো রহস্য উদঘাটিত  হল। এখন হাতির পিঠে চড়বে। 
আবির আর ছোট খালু একটা হাতিতে চড়ে বসল । মাহুতের আসনে বসল স্বয়ং রিয়াং মুর্ম । অন্যটায় পলাশ আর চপল। ওদের মাহুতের প্রয়োজন নেই। এ ক’বছরে মাহুতগিরি ভালোই শিখে নিয়েছে পলাশ । 
কলাবনের ভিতর দিয়ে ম্লান আলোয়  হাতি দুটো হেলেদুলে হাঁটছে। 
হঠাৎ আবির কি মনে করে  জিগ্যেস করে, আসলে ওটা  কিসের নকশা ছিল খালু?
গলার স্বর নীচু করে ছোট খালু বললেন, বলব। কিন্তু কাউকে বলিস না  যেন। 
ঠিক আছে। আবির মাথা নাড়ে। 
ছোট খালু বললেন, বাংলাদেশের গোপন  পারমাণবিক স্থাপনার নকশা। বলে ছোট খালু একটা  চুরুট ধরালেন। 
ওহ্ । আবির চমকে ওঠে।  ভাগ্যিস নাসার ওই বাতিল স্যাটেলাইটা ঠিক একেবারে সময় মতো বিলাইছড়ির উপত্যকায় শয়তান স্পাইদের  জিপের ওপর আছড়ে পড়েছিল!  ... নইলে কি যে সর্বনাশ হয়ে যেত সেটা ভেবে শিউরে ওঠে আবির । 


                    