অণোরণীয়ান থেকে মহতোমহীয়ান (৭)




পল স্টাইনহার্ট আর নিল টুরোক এর বিশ্বতত্ত্বের ধারনা হলো মহাবিশ্বের জন্ম ও মৃত্যু আবার নবজন্ম-এইরকম সাইক্লিক কসমোলজি।
   এডুইন হাবলের গ্যালাক্সিদের দূরে চলে যাবার পর্যবেক্ষণ থেকে মহাবিশ্বের প্রসারণশীলতার ধারনা এসেছিলো। এ এমন এক মহাবিশ্ব যার স্থানকাল কেবল প্রসারিত হয়, ছড়িয়ে যায়। গ্যালাক্সিরা একে অপরের থেকে দূরে চলে যায় যা  গ্যালাক্সিদের বর্ণালী বিশ্লেষণ করলেই বোঝা যায়।  গ্যালাক্সিদের বর্ণালীতে লোহিত অপসরণ (Red Shift) দেখা যায়। 
  লোহিত অপসরণ মানে হলো এইসব গ্যালাক্সিদের থেকে আসা আলোকে প্রিজমের মধ্য দিয়ে যেতে দিয়ে স্পেকট্রাম ফলিয়ে দেখা যায় এদের বর্ণালী লালের দিকে (বেশী তরঙ্গদৈর্ঘের দিকে) সরে গেছে। এরকম হবার কারণ কি? বিজ্ঞানী ডপলারের আবিষ্কার থেকে আমরা জানি কোনো তরঙ্গ উৎস যদি আমাদের কাছ থেকে দূরে চলে যেতে থাকে তবে আপাত তরঙ্গদৈর্ঘ বেড়ে যায়। 
অতীতে গ্যালাক্সিরা সবাই অনেক কাছাকাছি ছিলো, একেবারে সৃষ্টিমুহূর্তে একেবারে একসাথে মিলে ছিলো সব। সেই সৃষ্টিমুহূর্ত হলো মহাবিস্ফোরণ(Big Bang)। তারপর থেকেই সবকিছু ছুটে পালাচ্ছে দূরে আরো দূরে। কিন্তু তার আগে কি ছিলো? মহাবিস্ফোরণের আগে? 
    তাত্ত্বিকেরা বলতেন স্থানকালের সৃষ্টিও মহাবিস্ফোরণে, তাই তার আগে কি ছিলো এই প্রশ্ন অর্থহীন, কারণ তখন তো কালেরই অস্তিত্ব ছিলো না! কালই যদি না থাকে তবে আগেই বা কি পরেই বা কি? কেউ কেউ তখন তর্ক জুড়তেন স্থানকাল কিসের থেকে সৃষ্টি হলো? কোনোকিছুর থেকে যদি স্থানকাল সৃষ্টি হয়ে থাকে তাহলে সেই জিনিস মহাবিস্ফোরণের আগেও ছিলো। কি সেই জিনিস?  
এইসব নানা বাদানুবাদ তর্কবিতর্ক প্রশ্ন প্রতিপ্রশ্ন লেগেই ছিলো। সাম্প্রতিক কালে স্ট্রিং তত্ত্ব বিতর্ক আরো উসকে দিলো। পুরানো প্রশ্ন গুলোর সঙ্গে আরো নানা নতুন নতুন প্রশ্ন যোগ হলো। স্ট্রিং-তত্ত্বে নতুন মাত্রার (ডাইমেনশন) এর প্রয়োজন হয়ে পড়লো, আমাদের চেনা তিনটি স্থানিক মাত্রা- দৈর্ঘ্য প্রস্থ উচ্চতা আর একটি ভবিষ্যমুখী কাল মাত্রার যে জগৎ তাতে আর কুলালো না স্ট্রিং তত্ত্বে। বহু অতিরিক্ত মাত্রার প্রয়োজন হয়ে পড়লো গণিত মেলাতে।  
 স্টাইনহার্ট আর টুরোক নতুন বিশ্বতত্ত্ব নিয়ে অগ্রসর হলেন নতুন জ্ঞানের আলোয়। তাঁরা বললেন, আমাদের চেনা তিনটি স্থানমাত্রা আর একটি কালমাত্রার জগৎ আসলে আছে উচ্চতর মাত্রার জগতের ভিতর। এই জগৎ হলো ডি-ব্রেনের(D-brane) জগৎ। এই ব্রেন কথাটা এসেছে মেমব্রেন থেকে। আমাদের দৈর্ঘ্য-প্রস্থ-উচ্চতাময় জগৎ হলো 3D-ব্রেনের জগৎ, তা ছুটে চলেছে চারমাত্রা বা পাঁচমাত্রার জগতের ভিতর দিয়ে। যেমন ধরা যাক খাতার একখানা পাতা খাতা থেকে ছিঁড়ে গিয়ে হাওয়ায় উড়ে চলেছে। খাতার পাতার দৈর্ঘ্য প্রস্থ ছাড়াও সামান্য পুরুত্ব আছে, এখন গণিতের খাতিরে পুরুত্বকে অগ্রাহ্য করা হলো। যা রইলো তা হলো একটা দ্বিমাত্রিক জিনিস উড়ে চলেছে ত্রিমাত্রিক স্থানের মধ্য দিয়ে। এই তুলনা থেকে কল্পনা করে নিতে হবে আমাদের চেনা ত্রিমাত্রিক মহাবিশ্ব( কাল মাত্রাটি হিসাবে ধরলে চতুর্মাত্রিক) উচ্চতর মাত্রার জগতের ভিতর দিয়ে চলছে। আমারা নিজেরা ত্রিমাত্রিক জগতের জীব, আমাদের পক্ষে উচ্চতর মাত্রা কল্পনা করা সোজা না, কারণ আমাদের মগজ বিবর্তিত হয়েছে ত্রিমাত্রিক দেশকালের উপযোগী হয়ে। যাইহোক, গণিতের সহায়তায় বিজ্ঞানীরা অনায়াসে উচ্চতর মাত্রা নিয়ে হিসাব কষতে পারেন তবে কিনা দৃশ্যমান হিসাবে সে জগত কল্পনা করা শক্ত। আমরা যদি দ্বিমাত্রিক তলের উপরে ছায়ামানুষ হিসাবে জীবন কাটাতাম তাহলে যেমন "উপর" বা "নিচ" আসলে কি তা কিছুতেই বুঝে উঠতে পারতাম না।  
     আমাদের জগতের মতন আরো অনেক জগৎ- 3D ব্রেন, ভেসে চলেছে  উচ্চতর মাত্রার জগতের ভিতর দিয়ে। স্ট্রিং-তত্ত্বের  সমীকরণ গুলি ইঙ্গিত দেয় এইসব 3D ব্রেনেরা কাছাকাছি অন্য ত্রিমাত্রিক ব্রেনের উপরে শক্তিশালী প্রভাব বিস্তার করে। ব্রেনে ব্রেনে ঘষা খেলেই এই শক্তি ছাড়া পায়, এই শক্তির প্রকাশ দেখা দিতে পারে মহাবিস্ফোরণ হিসাবে। শক্তি জন্ম দেয় পদার্থের, আইনস্টাইনের শক্তিবস্তু নিত্যতা সূত্র অনুসারে। ক্রমে তৈরী হয় গ্যালাক্সিরা, জ্বলে ওঠে তারারা, তৈরী হয় গ্রহ-উপগ্রহ ইত্যাদি।
  ত্রিমাত্রিক ব্রেনের স্থানকাল প্রসারিত হয়, যেমন আমাদের মহাবিশ্ব প্রসারিত হচ্ছে। আর উচ্চতর মাত্রায় গোটা গোটা  ত্রিমাত্রিক ব্রেনও পরস্পরের থেকে দূরে সরে যেতে থাকে। একসময় ত্রিমাত্রিক ব্রেনের ভিতরে এই প্রসারিত দেশকাল এত পাতলা হয়ে যায় যে প্রায় শূন্যই তখন তাকে বলা যায়, সব বস্তুরা পরস্পর থেকে অনেক অনেক দূরে চলে যায়। এইরকম ফুলেফেঁপে বিশাল আর ভিতরপাতলা হয়ে উঠলে তখন ত্রিমাত্রিক ব্রেনেরা আবার পরস্পরকে আকর্ষণ করতে শুরু করে। কাছে এলেই আবার ঘটে সংঘর্ষ, আবার বিস্ফোরণ, শক্তি মুক্ত হওয়া, পদার্থের সৃষ্টি, আবার গ্যালাক্সি নক্ষত্র গ্রহ। নতুন করে সৃষ্টিচক্র শুরু হয়।

এইরকম "নতুন করে পাবো বলে হারাই ক্ষণে ক্ষণ" মডেলে এক মহাবিস্ফোরণ থেকে আরেক মহাবিস্ফোরণের মধ্যের সময়কাল এক ট্রিলিয়ন(হাজার বিলিয়ন) বছর। আমাদের মহাবিশ্ব মাত্র  13.7 বিলিয়ন বছর পার করেছে। এখনও একে শিশুই বলা যায়। হাজার বছর যার আয়ু তার কাছে ১৩ বা ১৪ বছর আর তেমন কি?
  বারে বারে নতুন হওয়া মহাবিশ্বের মডেল সৃষ্টির আগে কি ছিলো সেই প্রশ্নের মীমাংসা করে দেয়। "আগে" ছিলো আরো আরো পুরাতন মহাবিশ্ব, মহাবিস্ফোরণ (বিগ ব্যাংগ) মাত্র একবার ঘটেনি, ঘটেছে আরো আরো বহুবার। মহাবিস্ফোরণে স্থানকালের সৃষ্টি না, তার আগে অসীম সংখ্যক মহাবিশ্বের সৃষ্টি, স্থিতিও লয় ঘটেছে।
   নতুন রকম ধারনা, নতুন গণিত। বহু লোকে চমৎকৃত, কেউ কেউ বিরক্ত। এই সাইক্লিক মহাবিশ্ব মডেল নিয়ে বিরক্ত লোকেদের মধ্যে একজন হলেন ক্যালটেকের শন ক্যারল। তাঁর নিজের ধারনার মহাবিশ্ব মডেল আরো রুদ্ধশ্বাস বিস্ময়কর। সেকথা পরের পর্বে। 
ছবিসূত্র: আন্তর্জাল
 
