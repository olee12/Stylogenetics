জাতিস্মর



আমি জন্মেছিলাম চাঁদসদাগরের সময়ে, ওরই গাঁয়ে।  তখন আমার নাম ছিলো জীমূতবাহন, আমি ছিলাম জাহাজ বানাবার কারিগর। চাঁদ আর ওর নাবিকেরা মিলে সমুদ্রে বাণিজ্যে যেতো,  ওদের জাহাজ বানাবার বরাত পেতাম আমরা। 
তখন মাসের পর মাস নদীতীরে পাকাপোক্ত তক্তা টক্তা নিয়ে খট খট আওয়াজে জাহাজ বানানো,  আলকাতরার লেপ মারা--শয়ে শয়ে লোক কাজ করতো একসঙ্গে।
     ওদের নৌবহর যখন সমুদ্রযাত্রা করতো শুভদিনে, তখন আমরা তাকিয়ে থাকতাম পাড়ে দাঁড়িয়ে। ওরা বিদায় নিতো, আস্তে আস্তে ছোটো হয়ে আসতো বহরের সবকটি নাও, ছলছল করতো নদী আর নদীতীরের গাঁওখানির হৃদয়। স্বপ্নে দেখতাম সাদা পাল উড়িয়ে রাজহংসের মতন সেই চাঁদের নাও চলেছে নীল সমুদ্রের উপর দিয়ে।
   ওদের কে বানিয়ে দিতো দিকনির্দেশের যন্ত্রপাতি? নক্ষত্রমন্ডল দেখে দিকনিরূপণের কে হতো দিশারু? ঐ অনন্ত নীল সমুদ্রে দিনে রাতে দিকচিহ্ন নেই কোনো, ওখানে কী করে পথ খুঁজে পেতো ওরা? কে জানে!!! 
    আমার ওসব জানা ছিলো না, ফিরে এলে উৎসবে যখন নেমন্তন্ন করতো চাঁদ সওদাগর, তখন সবাই ভীড় করে বড়ো বড়ো চোখ করে নাবিকদের গল্প শুনতো। ওদের গল্পে কী আর ওসব যন্তরেরমন্তরের কথা থাকতো? কখনো না।
গল্পে থাকতো কোন্ আশ্চর্য দ্বীপে কত অদ্ভুত ম্যাজিকের মতন ঘটনা ঘটেছিলো, কোথায় দ্বীপ মনে করে তিমির পিঠে নেমে পড়েছিলো কজন নাবিক, কোথায় কোন্ উপকূলে নেমে জঙ্গলে ঢুকে কী হয়েছিলো, কোথায় সাগরপাড়ে মস্ত মস্ত লৌহমুখ পাখী এত বড়ো যে পায়ের নখে বড়ো বড়ো ছাগল ভেড়া তুলে নেয়--এইসব যত আধা বিশ্বাস করা যায় এমন গল্প।
আর অনেক ঝড়ের গল্প, উত্তাল সমুদ্রে মোচার খোলার মতন কাঁপছে নৌকা, জল ঢুকছে জল ঢুকছে ফুটোফাটা দিয়ে, সবাই যে যা হাতের কাছে পাচ্ছে তা দিয়ে জল সেঁচে ফেলছে। কালির মতো কালো অন্ধকারে আকাশসমুদ্র সব লেপেপুঁছে গেছে। ঝড়ের গল্পগুলো বানানো ছিলো না, ওগুলো সত্য। একবারে সমুদ্রে গিয়ে আর কেউ ফিরলো না, ঝড়ের সমুদ্রে ডুবে গেলো গোটা নৌবহর, হারিয়ে গেলো সব নাবিক।
   সবাই ভেবেছিলো ঐ নাবিকেরা সবাই হারিয়ে গেছে, নাবিকদলই রইলো না, আর জাহাজের বরাত্ কোত্থেকে পাবো? আমাদের কারিগররা সবাই চাষেবাসে নেমে পড়লো, ধান পাট গম আখ এইসব চাষ করতাম আমরা,আস্তে আস্তে বিয়ে থা করে থিতু হয়ে গেলো সবাই, ছেলেপুলে নিয়ে সংসার হয়ে গেলো সকলের। আস্তে আস্তে সবাই ভুলে গেলো ঐ নাবিকদের কথা। ওদের বৌছেলেপুলেরা কেউ কেউ তখনও ঐ গাঁয়েই ছিলো, কেউ কেউ তখনো স্বামী ফেরার আশায় ছিলো, সাত বচ্ছর হয়ে যাবার পরে অবিশ্যি নিয়ম অনুযায়ী ওরা সধবা বেশ ত্যাগ করেছিলো। কিন্তু সমুদ্রে ততদিনে দেখা দিয়েছে জলদস্যুদের জাহাজ, তারা পারের গাঁয়ে গাঁয়ে হানা দিয়ে লুঠপাঠ করতে শুরু করেছে, পুড়িয়ে দেয় বাড়ীঘর, মানুষ তুলে নিয়ে যায় কোন্ দূর দেশে দাস করে বেচে দেবে বলে। সমর্থ পুরুষেরা বাধা দেবার জন্য সংঘবদ্ধ হতে থাকে, কাঠের বাঁশের ও ধাতুর অস্ত্র চালাতে শিখতে থাকে।
   তারপরে একদিন! প্রচন্ড গ্রীষ্ম তখন, জৈষ্ঠের তাপে পুড়ে যাচ্ছে পৃথিবী। বেশ অনেকদিন বৃষ্টি নেই, খড়ের চালাটালা গরম হয়ে আছে, শুধু ফুলকির অপেক্ষা। এইসময়ে জলদস্যুরা এলো। ঘোর আগুন লেগে গেলো সারা গাঁয়ে, আর কিছুই মনে নেই। হয়তো ঐ আগুনে পুড়েই মারা গেছিলাম! পোড়া মাটির পাত্রের ভাঙা টুকরো শত শত হাজারে হাজারে ছড়িয়ে রইলো পোড়া গাঁয়ে।
(চা খেয়ে এসে বাকীটা! হু হু, সাধে কী সিরাতের ড্যানিয়েল সাহেব চায়ের উপর খাপ্পা?   )

