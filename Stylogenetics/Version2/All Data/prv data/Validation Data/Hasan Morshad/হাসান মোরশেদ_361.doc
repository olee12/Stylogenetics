আহমেদ নূর,পুলিশের বুট,মানবাধিকারের হেঁচকি



.
সিলেট প্রেসক্লাবের সাধারন সম্পাদক আহমেদ নূর গ্রেপ্তার হয়েছিলেন যৌথবাহিনীর হাতে দুটো অভিযোগে । চাঁদাবাজি এবং জরুরী আইন ভংগ ।
আদালতের রায় বেকসুর খালাস পেয়েছেন চাঁদাবাজির মামাল থেকে । জরুরী আইন ভংগের মামলা নিয়ে বলার কিছু নেই । 'জরুরী আইন কিংবা জরুরী অবস্থা'- এসব ঘটনা গুলোই অসভ্যতা । তার আবার আইন!
যে কোনো মানুষের বিরুদ্ধে যে কোনো অভিযোগ আসতে পারে । সেই অভিযোগ তদন্ত করে আদালতের কাছে অভিযুক্ত ব্যাক্তিকে হস্তান্তর করাই রাষ্ট্রের আইন রক্ষাকারী সংস্থার দায়িত্ব । আদালত সাক্ষ্য প্রমানের ভিত্তিতে সিদ্ধান্ত নেবেন অভিযুক্ত ব্যাক্তি আসলেই দোষী কিনা । দোষী হলে তার অপরাধের ভিত্তিতে শাস্তি, নয়তো বেকসুর খালাস ।
মহামান্য আদালতকে  ধন্যবাদ এই রায় দেবার জন্য যে আহমেদ নূর চাঁদাবাজ নয় । আমরা যারা তাঁর কাছের মানুষ তারা স্বস্তি পাই । 
কিন্তু প্রশ্ন থাকে, প্রশ্ন থেকে যায় ইন্টারমিডিয়েট লেভেল টা নিয়ে । আহমেদ নূরের গ্রেপ্তার থেকের পর আদালতের রায়- এই সময়ের ভেতর কেনো সম্পুর্ন সুস্থ একটা মানুষ অসুস্থ হয়ে যায়, কেনো তাকে ক্রাচে ভর দিয়ে হাঁটতে হয়, কাছের মানুষরা কেনো আঁতকে উঠেন 'মানুষটা বাঁচবে তো?' এই সময়টাতো আহমেদ নূর রাষ্ট্রের আইনপ্রয়োগকারী সংস্থার নিরাপত্তায় । আদালতে রায় ঘোষিত হবার আগে তিনি অপরাধী নন? আদালতের নির্দেশ ব্যাতীত কাউকে কোনো ধরনের শাস্তি দেয়ার অধিকার তো আইনপ্রয়োগকারী সংস্থার নেই!
আমি জানি দেশটা বাংলাদেশ ।
আমি কোনো ইউটোপিয়ায় ভুগছিনা । আমার জানা আছে, জেলখানার নিরাপত্তা বেষ্টনীর ভিতর হত্যা করা হয়েছে রাষ্ট্রের স্থপতিদের, খুনীদের রাষ্ট্র পুরস্কৃত করেছে, গতকালের পত্রিকাতেই পড়লাম একজন খুনী মিয়ানমারের রাষ্ট্রদুত হয়েছে । আমার জানা আছে রাকিবুল হুদা,আকবর কিংবা কোহিনুরদের কিছুই হয়নি ।
কিন্তু কিছু তো হওয়া উচিত !
একটা ঘটনা মনে পড়ছে ।
এরশাদ বিরোধী আন্দোলনে শত শত তরুন পুলিশী নির্যাতনে সাময়িক কিঙ্গবা সারাজীবনের জন্য পংগু হয়েছেন । এরকম একজন আমাদের এক বড় ভাই । ৯০ এর নভেম্বরের শেষ সপ্তাহে আন্দোলন যখন তুংগে তখন তিনি গ্রেপ্তার হন । ডিসেম্বর ৬ তারিখ পর্যন্ত হাজতে রেখে তার উপর চালানো হয় অকথ্য নির্যাতন । তার পুরুষাংগ থেতলে দেয় থানার দারোগা ।
ডিসেম্বরের ৬ তারিখে তাকে বের করে নিয়ে আসে আন্দোলনকারীরা । তখন এরশাদের পতন হয়ে গেছে ।
কয়েকদিন পর আদালতে ঐ দারোগার বিরুদ্ধে নির্যাতন মামলা করা হয়  এবং আশ্চর্য জনক ভাবে মামলার রায়ে দারোগা দোষী সাব্যস্ত হয় ।
বাংলাদেশ এখনো আফ্রিকা হয়ে উঠেনি,জলপাই শাসকদের কথা মাথায় রেখেই দাবী করি- এখনো আমার দেশ পাকিস্তানের মতো নরক হয়ে যায়নি । বাংলাদেশের মানবাধিকার সংস্থাগুলোর এইসব পুলিশী নির্যাতনকে ইস্যু করে কাজ করা উচিত । মানবাধিকার সংস্থাগুলোর দীর্ঘদিনের আন্দোলনের সুফল 'এসিড বিরোধী আইন' । 'এসিড সন্ত্রাস' বন্ধ হয়নি এখনো ,কিন্তু এর বিরুদ্ধে জনসচেতনতা বেড়েছে,এসিড নিক্ষপের শাস্তি সব্বোচচ নির্ধারিত হয়েছে ।
বিচারবিভাগ স্বাধীন হয়ে গেলে(যদি হয়  কোনোদিন),সাধারন মানুষ পুলিশী নির্যাতনের বিরুদ্ধে  আদালতের দ্বারস্থ হতে পারবেন ।
কিন্তু মানবাধিকার সংস্থাগুলোর উচিত এখন থেকেই গ্রাউন্ড তৈরীর কাজ শুরু করা ।
 
