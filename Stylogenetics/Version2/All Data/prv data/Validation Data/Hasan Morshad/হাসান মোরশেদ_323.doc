এয়ার ভাইস মার্শাল তোয়াব ও '৭৬ এর ছয়দফা (পর্ব-১)



.
১৫ আগষ্ট মুজিব হত্যাকান্ডের পর পর প্রথম যে রাষ্ট্রীয় পরিবর্তন ঘটানো হয় তা হলো বাংলাদেশ রাষ্ট্রের নাম পরিবর্তন ।
ইতিহাসের আগ্রহী পাঠক মাত্রই জানেন, হত্যাকান্ডের কয়েক ঘন্টা পর সকাল বেলা রেডিওতে মেজর ডালিম যে ঘোষনা দেয়,সে ঘোষনাতেই 'পিপলস রিপাবলিক অব বাংলাদেশ' এর নাম বদলে 'ইসলামিক রিপাবলিক অব বাংলাদেশ' ঘোষনা করা হয় ।
খুনী চক্র মোশতাককে প্রধান করে যে সরকার ঘোষনা করে,তাকে সর্বপ্রথম স্বীকৃতি দান করে 'ইসলামিক রিপাবলিক অব পাকিস্তান' । শুধু নিজে স্বীকৃতি দেয়া নয়, পাকিস্তান মধ্যপ্রাচ্য সহ সকল মুসলিম রাষ্ট্রকে অনুরোধ করে স্বীকৃতি প্রদানের জন্য এবং তারা স্বীকৃতি দান করে । উল্লেখ্য যে,এর আগ পর্যন্ত সৌদী সহ মধ্যপ্রাচ্যের প্রায় কোন দেশই পৃথিবীর দ্বিতীয় মুসলিম সংখ্যাগরিষ্ঠ দেশটিকে স্বাধীন দেশ হিসেবে স্বীকৃতি দেয়নি ।
[ এই তথ্য জানানোর পর আমার এক বন্ধু দুটো প্রশ্ন করেছিলোঃ- ১)মুসলিম দেশগুলো কি তাহলে এই হত্যাকান্ডের জন্য অপেক্ষা করছিলো? ২) ৭২-৭৫ সময় পর্যন্ত বাংলাদেশ পাসপোর্ট নিয়ে কি হজ্জ্ব করা সম্ভব হয়েছিলো?
আমি ঠিক জানিনা, পাঠক কেউ জানলে শেয়ার করতে পারেন
]
 
স্বীকৃতি ছাড়া ও পাকিস্তান তৎক্ষনাৎ ক্ষুদ্র অস্ত্রের একটি বিরাট চালান পাঠায়(গেরিলা প্রতিরোধের আশংকা করেছিলো কি?)
অপর দিকে মুজিব-ইন্দিরা চুক্তির শর্তানুযায়ী ভারত দায়বদ্ধ ছিলো বাংলাদেশকে বহিশত্রু মোকাবেলা  এবং সরকারের উপর কোন আঘাত আসলে তা প্রতিরোধে সহায়তা করতে ।
কিন্তু নির্বাচিত রাষ্ট্রপতিকে সপরিবারে হত্যা করা হলে ও ভারত চুক্তির শর্ত উপেক্ষা করে রহস্যজনক ভাবে নীরব থাকে । যদি ও অনেক পরে কোন কোন ভারতীয় কুটনৈতিক মন্তব্য করেন যে, ভারত চুক্তির শর্ত ভংগ করেনি কারন ব্যক্তি মুজিব ও তার পরিবার হত্যাকান্ডের শিকার হলেও অভ্যুত্থান পরবর্তী সরকার তো আওয়ামী লীগেরই ছিলো! এ ছাড়া আওয়ামী লীগের নেতৃস্থানীয় কারো পক্ষ থেকে সাহায্যের আবেদন জানানো হয়নি ।
মুজিব হত্যাকান্ডে চুপ থাকলে ও বাংলাদেশকে 'ইসলামিক রিপাবলিক' ঘোষনা এবং দৃশ্যপটে অভিভাবক হিসেবে পাকিস্তানের আবির্ভাব ভারতের জন্য মেনে নেয়া সম্ভব ছিলোনা । অপরদিকে ক্লিনম্যান(!) জেনারেল জিয়াউর রহমান ততক্ষনে 'চান্স মোহাম্মদ' থেকে ' ব্যালেন্স মোহাম্মদ' হয়ে গেছেন । সেনাপ্রধানকে হটিয়ে নিজেকে সেনাপ্রধান ঘোষনা করেছেন ।  হতবিহবল আওয়ামী লীগের মুল ধারার অনুপস্থিতিতে প্রধান রাজনৈতিক শক্তি হয়ে উঠা জাসদ ও তার সমর্থনে ( সেপ্টেম্বর-অক্টোবরে কর্নেল তাহের ও অন্যান্য জাসদ নেতারা স্বপন দেখছেন জিয়াকে ব্যবহার করে তারা বিপ্লব ঘটাবেন)। কিন্তু জেনারেল ঠিকই  জানেন তার লক্ষ্য আরো সামনে আর লক্ষ্য পুরনে ভারতকে অখুশী করা যাবেনা ।
তাই 'ইসলামিক রিপাবলিক' থেকে বাংলাদেশের আবার 'পিপলস রিপাবলিক' এর প্রত্যাবর্তন ঘটলো এবং কলম্বো কনফারেন্সে বাংলাদেশের সেনাপ্রধান জেনারেল জিয়াউর রহমান ঘোষনা করলেন :- ' ভারত বাংলাদেশের আদি অকৃত্রিম পরীক্ষিত বন্ধু । অতীতের মতোই ভারত বর্তমান সরকারের ও পাশে আছে'
 
