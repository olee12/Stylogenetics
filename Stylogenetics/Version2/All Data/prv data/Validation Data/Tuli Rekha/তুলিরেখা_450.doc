সচলচারণ ৫



একদিন আকস্মিকভাবে নীরব পাঠক পর্যায় থেকে লেখালিখিতে উন্নতি ঘটলো আমার। অনিকেতের পোস্টে অতিথি হিসাবে কমেন্ট করতে গিয়ে(একটু টাইম-জাম্প করছি এখানে। অনেকের কথা বলার আছে, অসাধারণ সব লেখক পেয়েছি সচলে, নীরব পাঠক পর্যায়েই পেয়েছি তাদের। প্রত্যেকের কথা বহু পাতা ধরে লিখলেও শেষ হবার নয়। এত বর্ণময়, এত ধারালো মোচড়ওয়ালা, এত তীক্ষ্ন, এত গভীর, এত সুনিপুণ, এত তথ্যব হুল, এত ভাবনাজাগানিয়া--- এ যেন এক মহাসমুদ্রের মতন !!!! ভয় করে, দুর্বল কলমে সীমাবদ্ধ সময়ে তাঁদের নিয়ে কতটুকুই বা বলতে পারবো যোগ্য মর্যাদা রেখে। )। 
 আসি নিজের প্রথম লিখে ফেলার কথাতে। অনিকেত তখন না ঘুমিয়ে (উৎ‌সাহে উদ্বেগে ঘুম নাকি তার উড়ে গেছে তখন! ) নিজের ব্লগে পর পর পোস্ট করছেন সার্ণের লার্জ হ্যাড্রন কোলাইডার নিয়ে, উচ্চ শক্তির প্রোটন-প্রোটন সংঘর্ষের আনুষ্ঠানিক উদ্বোধন  তখন। বিশ্বজুড়ে তখন এত খরচ করে এইসব করার প্রসংগে নানা লোকের নানা মত। সকলে ভয়ানক উত্তেজিত। কি হয় কি হয়। সুযোগ পেয়ে মিডিয়া আবার নানা গল্প ছড়াচ্ছে। নাকি ব্ল্যাক হোল হয়ে যাবে, দুনিয়া লোপ পাবে, এইসব চলছে!  বিজ্ঞানীরা যতই কন আরে না কিছুই হবে না, কে শোনে কার কথা! তো, সেই টগবগের দিনগুলিতেই আর না থাকতে পেরে একজনের প্রশ্নের উত্তরে দিলাম এক পোস্ট মেরে। ইংরেজী হরফে এলো, কিছু তো তখন জানিনা কিকরে বাংলা হরফ করতে হয়! সঙ্গে  সঙ্গে  ই অবশ্য পরের পোস্টে একজন বলে দিলেন কিকরে ঠিকঠাক লিখতে হয়। ব্যস! হয়ে গেলো। সেই যে শুরু হলো, চলছেই। "একেই নাচইন্যা বুড়ী/ তায় পড়সে ঢোলে বাড়ি।" শুধু কমেন্টই না, রেজিস্টার ফেজিস্টার করে ফেলে ব্লগিয়ে ব্লগিয়ে যারে কয় গুলজার!  
 সাম্প্রতিক কিছু ঘটনায় কতগুলো ভাবনা জেগে উঠলো। আমি সাধারণত ধর্ম  বা জাতি বিষয়ক লেখার দিকে বিশেষ যাই না।  কারণ এই তর্ক-বিতর্ক সীমাহীন। বিশ্বাসের উপরে  যুক্তি চলে না, আর যার যার নিজের নিজের বিশ্বাসের ব্যাপারে আমরা অনড়। একেশ্বরবাদী, বহু-ঈশ্বরবাদী, নিরীশ্বরবাদী, অজ্ঞেয়বাদী বা অন্য কোনো বাদী সকলেই মনে করে তার নিজের মতবাদ ই সঠিক পন্থা। প্রাতিষ্ঠানিক ধর্মের ব্যাপারেও তাই। যার যার নিজের নিজের টাই সেরা, এতেই মুক্তি---এরকমই বিশ্বাস। এমনকি যার বিশ্বাসটাই না-ঈশ্বরে, সেই নাস্তিক ও মনে করে তারটাই সেরা, বাকীরা কেন বোঝে না কেজানে! এরকম তর্কের কখনো শেষ হয় না, মাঝখান থেকে তার্কিকেরা  মনটন খারাপ করে ফেলে, পারস্পরিক সম্পর্ক খারাপ হয়।  সেইদিক থেকে দেখলে খটোমটো বিজ্ঞান, জটিল কবিতা বা বিমূর্ত গল্প এসব জিনিস মাথাপাগলা করে দেবার ভয় দেখালেও বেশ নিরাপদ লেখা।  
  দেশ, জাতি নিয়ে এসব নিয়ে লেখা শুরু হলেও কেমন সিঁদুরে মেঘ দেখতে থাকি আমি ঘরপোড়া গরু।  আসলে আমি খুব সামান্য একজন মানুষ। আবেগ-অনুভূতিতেও ঘাটতি আছে। আসলে বেসিকালি হয়তো স্বার্থপরই, যখন যেমন তখন তেমন নীতি নিয়ে টুনটুনির মতন পালিয়ে বেড়াই। কাকে ঘৃণা করবো, কাকে ভালোবাসবো, কে বন্ধু, কে শত্রু-এসব খুঁড়তে ভয় পাই।  কেজানে কি খুঁড়তে কি বেরিয়ে পড়ে।  
বিশ্বায়নের গোলমালে হরিবলের দিনে আমার মতন সামান্য মানুষও বাড়ীঘর পাড়া-পিতিবেশী সব ছেড়ে দুনিয়ার উল্টা দিকে পাড়ি দেয়। আসলে তো স্রোতে ভাসা কুটা মাত্র, নিজের ইচ্ছা কি খুবই বেশী কিছু? বেশীরভাগ সময়েই তো পরিস্থিতির দাসমাত্র, কিসের গর্ব করে বলি নিজের ইচ্ছার কথা? 
 আমি অল্প অল্প যেটুকু ইতিহাস পড়েছি, সেইটুকু পড়তে পড়তে চমকে উঠেছি। ইতিহাস জুড়ে জাতিতে জাতিতে কী প্রচন্ড ঘৃণা! কি লড়াই, কি অন্তহীন লড়াই!  জার্মানে ফরাসীতে  লড়ে গেছে, ইংরেজে জার্মানে লড়ে গেছে। স্পেনের ওরা রণতরী নিয়ে এগোয় তো এদিক থেকে এরা রেডি হয়। ইউরোপের জাতিগুলি প্রায় সবাই পরস্পরের বিরূদ্ধে যুদ্ধ করে মরে মেরে একাকার করেছে। ইহুদীদের উপরে ঘৃণা আর অকথ্য অত্যাচার। মধ্যপ্রাচ্যে দেশে দেশে লড়াই। প্রাচ্যেও কম কি? এশিয়ার দেশে দেশে চলছে।  আফ্রিকার দেশে দেশে চলছে লড়াই। এসব কোথাও শেষ হয় নি, পূর্বজ থেকে সন্তানে  চলে এসেছে শিক্ষায় দীক্ষায়। তীব্র ঘৃণা প্রচন্ড শত্রুতা! পরিণামে একই হাহাকার। 
 মানুষ কী এখনও মানুষকে পুরো ঘৃণা করে ফেলতে পারেনি? কোটা ফুরিয়ে যায় নি শত্রুতার?  কিজানি! হয়তো এখনও অনেক বাকী! মাঝে মাঝে মনে হয় সবকিছু নতুন করে যদি শুরু করা যেত! যদি একদিন হঠাৎ‌ করে --
(চলবে)   

