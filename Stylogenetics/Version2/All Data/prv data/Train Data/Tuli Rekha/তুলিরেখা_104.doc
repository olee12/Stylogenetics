দেশবিদেশের উপকথা-এক আশ্চর্য কবি (ওয়েলসের উপকথা)



এক দেশে ছিলো এক যাদুকরী। সে নানা যাদু তো জানতোই, আর জানতো নানা বনৌষধির গুণাগুণ। সেই সব বুনো লতাপাতা থেকে সে নানারকম ওষুধবিষুধ তৈরী করতে পারতো। 
যাদুকরীর ছিলো একটি ছেলে, সে ছেলে দেখতে বিশেষ ভালো না, বুদ্ধিও তার বেশি নেই। লোকে তাকে ঠাট্টা করে, ভোদাই বলে ডাকে। যাদুকরীর তাই মনে ভারী দুঃখ। সে ভাবলো চেহারা তো বদলানো যাবে না, কিন্তু সে যদি এক আশ্চর্য যাদু-সরবত তৈরী করে ছেলেকে খাওয়ায়, ছেলে হয়ে যাবে খুব জ্ঞানী এক কবি, তার গভীর জ্ঞানের কথা আর আশ্চর্য সুন্দর কবিতাটবিতা শুনে লোকে মুগ্ধ হয়ে যাবে, ভক্ত বনে যাবে, তার চেহারার কথা আর কারুর মনেই থাকবে না। 
যা ভাবা সেই কাজ, এক মস্ত পাতিলে লতাপাতা সিদ্ধ করতে বসালো যাদুকরী, একটি গোটা বছর ধরে জ্বাল দিতে হবে, প্রত্যেক মাসে মাসে বিশেষ বিশেষ তিথিতে নতুন নতুন টাটকা টাটকা বনৌষধি শুদ্ধাচারে নানা নিয়ম মেনে তুলে তুলে এনে যোগ করতে হবে, তবে শেষ পর্যন্ত তৈরী হবে মাত্র তিন ফোঁটা জ্ঞান ও প্রেরণার যাদু মহৌষধ। সোজা কথা নয়। সেই তিন বিন্দু পান করলেই ছেলে তার অমর কবি হবে। 
এই কাজ একা করা তো সম্ভব না, তাই উনানে কাঠের যোগান দিতে যাদুকরী বহাল করলো এক অন্ধ বৃদ্ধকে আর পাতিলের জ্বাল হতে থাকা রস হাতা দিয়ে নাড়াবার কাজে বহাল করলো এক অনাথ বালককে, নাম তার গিহন।
দিনের পর দিন মাসের পর মাস কাজ চলে, এইভাবে বছরের শেষদিনটা এসে যায় একদিন। শেষ পর্যায়ের লতাপাতা এনে যোগ করে চোখ বুজে মন্তর পড়ছে যাদুকরী, এমন সময় তিনফোঁটা গরম রস ছিটকে এসে পড়লো রস জ্বাল দিতে থাকা গিহনের হাতের আঙুলে, উঃ জ্বলে গেল যেন। সে কিছু না ভেবেই যন্ত্রণা কমানোর জন্য মুখে পুরে দিলো আঙুল। ব্যস, যেই না সেই তিনফোঁটা পেটে যাওয়া, অমনি গিহন আর আগের গিহন রইলো না, তার জ্ঞানচক্ষু উন্মীলিত হলো। সে চারিপাশে যা শুনতে পায় নি তা শুনতে পেলো, যা দেখতে পায় নি তা দেখতে পেলো। সে শুনলো গাছে গাছে পাখিরা কথা কইছে, সে শুনতে পেলো বাতাস গান করতে করতে উড়ে চলেছে, সে দেখতে পেলো কী ছিলো আর কী হয়েছে আর কী হবে।
তারপরেই তীব্র ভয়ে অস্থির হয়ে গিহন পালালো, পিছনে সে শুনতে পেলো চুরচুর হয়ে ভেঙে পড়ছে যাদুসরবতের পাতিল আর উনান, যাদুকরী তাকে ধরবার জন্য ছুটে এলো। গিহন নিজেকে বদলে ফেললো এক খরগোসে, দ্রুত ছুটলো। পিছনে নেকড়ে হয়ে ধেয়ে এলো যাদুকরী। সামনে এক বিরাট সরোবর এবার, গিহন খরগোস থেকে হয়ে গেলো মাছ, জলে লাফিয়ে পড়লো। যাদুকরী এক উদবেড়ালের রূপ ধরে জলে লাফিয়ে পড়ে তাড়া করলো তাকে। গিহন তখন কবুতর হয়ে উড়ে গেল আকাশে, যাদুকরী বাজপাখি হয়ে তাড়া করলো তাকে। দু'জনে উড়ছে গ্রামের উপর দিয়ে, একজায়গায় গিহন দেখলো একরাশি গম স্তূপাকারে রাখা, সে একদানা গম হয়ে সেই স্তূপে মিশে গেলো। কিন্তু যাদুকরীর নজর এড়াতে পারে নি, যাদুকরী একটা কালো মুরগীর রূপ ধরে সেই গমদানা গিলে ফেললো।
নয়মাস ধরে যাদুকরী তাকে বইলো নিজের শরীরে, তারপরে গিহন ভূমিষ্ঠ হলো এক ফুটফুটে সুন্দর ছেলে হয়ে। যাদুকরী প্রথমে ভেবেছিলো ওকে মেরে ফেলে মাটি চাপা দেবে, কিন্তু এমন ফুটফুটে সুন্দর ছেলে দেখে মায়ায় আচ্ছন্ন হয়ে হত্যা করতে পারলো না ওকে, এক ঝুড়িতে করে ভাসিয়ে দিলো নদীর জলে। 
(পরবর্তী পর্বে বাকীটুকু)

