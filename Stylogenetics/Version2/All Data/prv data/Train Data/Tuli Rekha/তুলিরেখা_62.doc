দেশবিদেশের উপকথা- মহাবন্যা (সার্বিয়ান) (১)



সে অনেকদিন আগের কথা, সেই সময় মানুষ পৃথিবীতে খুব আনন্দে থাকতো, পরম সুখে জীবনযাপন করতো। সে এক চমৎকার অবস্থা। কারুর কোনো কাজ করতে হতো না, যার যা দরকার সব হাতের কাছে এসে হাজির হতো। একথালা পোলাও চাই, এসে গেল ফার্স্ট ক্লাস পোলাও। এক প্লেট বিরিয়ানি চাই, এসে গেল দারুণ চমৎকার বেহেশতী বিরিয়ানি। এক বাটি পায়েস চাই, এসে গেল মনোরম স্বর্গীয় স্বাদের পায়েস। মখমলের তাকিয়া চাই, এসে গেল তাকিয়া। হীরার দুল চাই, এসে গেল। এইরকম সব। কে আর কাজ করে?
কেউ কেউ হয়তো নিজের মনের খুশিতে ছবি আঁকতো বা গান গাইতো বা নাচতো। এসব তো আর কাজ না, শখে করতো লোকে, কোনো বাধ্যবাধকতা ছিল না। খুব মজা সবার। 
এই সবের নেপথ্যে কেবল একটিই শর্ত ছিল। প্রভু ঈশ্বরের কথা সব মেনে চলতে হবে।
মানুষে এমন ত্যাঁদোড়, যে সুখে থাকা পোষালো না তাদের।(ঐরকম চাইতে না চাইতেই সব এসে পড়ে জীবন হয়তো অসহ্য ঠেকেছিল তাদের। কঠিন কঠিন কাজের চ্যালেঞ্জ না থাকলে অ্যাডভেঞ্চার কোথায়? পান্সা, আলুনি সব।) তারা ঈশ্বরের নির্দেশ অমান্য করতে শুরু করে দিল। সুখে থাকতে ভুতের কিল আরকি!  
ব্যস, আর যায় কোথা? প্রভু গেলেন খুব রেগে। মহা ঝড়-বৃষ্টি নামালেন তিনি পৃথিবীতে। দেখতে দেখতে মহাবন্যা এসে গ্রাস করে নিল সব মানুষকে। যেদিকে তাকানো যায় সব দিকে বন্যার জলরাশি। এর মধ্যে একটিমাত্র মানুষ, নাম তার ক্রানিয়াৎস, কেমন করে সে বেঁচে গেল।
দৌড়াতে দৌড়াতে সে এক পাহাড়ের কাছে এসে থামলো, তারপরে পাহাড়ের গা বেয়ে ওঠা শুরু করলো, সেই পাহাড় পৃথিবীর সবচেয়ে উঁচু পাহাড়, ওটা তখনো ডোবে নি। জল বাড়ে আর সে পাহাড় বেয়ে বেয়ে উপরে ওঠে, শেষে চূড়ায় গিয়ে পৌঁছালো, জল প্রায় চূড়া ছোঁয় ছোঁয়, ক্রানিয়াৎস ভাবে, "এইবারে গেলাম। চূড়া ডুবে গেলে আর বাঁচার রাস্তা নেই।" 
কিন্তু বানের জল ঐখানে থেমে গেল। আর উঠলো না। পর্বতশীর্ষে ছিল একটা আঙুরের মাচা, তার পাশে শুয়ে ঘুমিয়ে পড়লো ক্রানিয়াৎস। সে প্রচন্ড শক্তিশালী দৈত্যাকার মানুষ ছিল, কিন্তু তাহলে হবে কী, তার লৌহশরীরও ক্লান্ত হয়ে পড়েছিল ঐভাবে বন্যা থেকে পালাতে পালাতে।
ঘুম থেকে উঠে সে দ্যাখে, সামনে  বসে আছেন দেবতা কুরেন্ত। এই দেবতা ছিলেন মহা ঝামেলাবাজ ও ধুরন্ধর কৌশলী হিসাবে পরিচিত, নানাভাবে তিনি মানুষদের নানা কায়দা করে বেকা্যদায় ফেলে হেনস্থা করতেন। হয়তো তাঁকে এই নিয়ে চেপে ধরলে তিনি বলবেন নেহাৎই মজা করার জন্য।
যাই হোক, এই অবস্থায় কুরেন্তকে দেখে বেশ ভয় পেয়ে গেল ক্রানিয়াৎস। ইনি কখন যে কী করে বসবেন কোনো তো ঠিক নেই! কিন্তু কুরেন্ত ওকে বরং সাহায্যই করলেন। ঐ আঙুরমাচা ছিল কুরেন্তের আঙুরমাচা, তিনি আঙুরের রস বানিয়ে ক্রানিয়াৎসকে খাওয়ালেন। 
নয়টি বছর বন্যার জল নামলো না, নয়টি বছর দেবতা কুরেন্ত খাইয়ে দাইয়ে বাঁচিয়ে রাখলেন ক্রানিয়াৎসকে। তারপরে নয় বছর পরে জল নেমে গিয়ে ডাঙা দেখা দিলো আবার, তখন ক্রানিয়াৎস লুটিয়ে পড়ে কুরেন্তকে ধন্যবাদ দিলো তার প্রাণরক্ষার জন্য। তারপরে  বললো, " আমি আপনার কাছে চিরকৃতজ্ঞ। এখন আমি যেতে চাই। অনুমতি দিন। আর যেতে দিতে না চাইলে আপনি আমায় গোলাম করে রাখুন, এ প্রাণ আপনিই বাঁচিয়েছেন।"
কুরেন্ত কিন্তু নিজে কৃতিত্ব দাবী করলেন না, বললেন, "আরে না না, আমি না, এই আঙুরগাছ তোমার প্রাণ বাঁচিয়েছে, ফল দিয়েছে, রস দিয়েছে। কৃতজ্ঞতা জানাতে হলে একে জানাও। আমি নিমিত্তমাত্র। এই আঙুরকে কখনো ভুলো না, একে সব সময় সব খাদ্যপানীয়ের মধ্যে শ্রেষ্ঠ মনে কোরো।" 
ক্রানিয়াৎস স্বীকার করলো সে তাই করবে। তখন কুরেন্ত বললেন, "চলো তো সরেজমিনে দেখি দুনিয়াটার এখন কী অবস্থা হয়েছে।"   
(চলবে)

