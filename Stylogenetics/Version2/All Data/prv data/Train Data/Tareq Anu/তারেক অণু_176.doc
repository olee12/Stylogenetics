বাংলার পথে- ১,  মথুরাপুরের রহস্যময় দেউল




গাড়ী চলছে সুন্দরবনের উদ্দেশ্যে, ঢাকার ক্লেদাক্ত পরিবেশ ছেড়ে একেবারে বাদাবনের বনজ গন্ধময় উম্মাতাল জোয়ার-ভাটার দেশে। পথে রাজবাড়ি জেলাতে একটু ঘুরপথে যাওয়া হল বাল্যবন্ধু এবং ভ্রমণসঙ্গী উদয় শঙ্কর বিশ্বাসের পরামর্শে, তার মতে এখানে নাকি এক অত্যাশ্চর্য পুরাকীর্তি আছে যার জুড়ি সমস্ত বাংলাতে আছে আর মাত্র একটি ( বাগেরহাটের কোদালা মঠ)! কী সেই স্থাপত্য? কেউ জানে না- কেউ বলে মন্দির, কে বলে বিজয় স্তম্ভ, অনেকেই বলে সীমানাস্তম্ভ, কিন্তু ঠিক কী কারণে এটি নির্মিত হয়েছিল তার হদিশ মিলেনি এখন পর্যন্ত। নাম তার দেউল, মথুরাপুরের দেউল।


পীচ ঢালা রাস্তার পাশেই চোখে পড়ল দেয়াল দিয়ে ঘেরা বেশ পরিষ্কার এক মাঠের মাঝে অবস্থিত দেউলটি। প্রাচীর ঘেঁষে প্রত্নতাত্ত্বিক অধিদপ্তরের সাইনবোর্ডও চোখে পড়ল,  বিচিত্র আকারের এক কাঠামো, ময়দানবের কারবার যেন, আকাশ পর্যন্ত উঠে যেয়েও কোন বিচিত্র কারণে দেউলের চূড়া থমকে গেছে। জানা গেল শত বছর আগের এক ভূমিকম্পে এই ক্ষতিসাধনটি হয়েছে।  ভারতীয় একাধিক ভাষায় দেউল শব্দের অর্থ মন্দির, কিন্তু মথুরাপুরের দেউল কোন পূজা-অর্চনার কাজে ব্যবহৃত হত বলে মনে হয় না, সে কথায় পরে আসছি।
 
দেউলের দুইটি ফটকে লোহার গ্রিল লাগানো, বাকি দুটি ইট দিয়ে বন্ধ করা, এর মাঝে একটিতে ঝোলানো তালা তার আপন ধর্মের সাথে বিশ্বাসঘাতকতা করায় সহজেই ভিতরে প্রবেশ করা গেল, সেখানে আঁধারের রাজত্ব আর আছে কিছু চামচিকে। বাহিরের দেয়াল যেমন কারুকার্যময় ভেতরে একেবারেই সাদামাটা, সব কোণ যেয়ে উপরপানে মিলিত হয়েছে, সেখানে নিচ্ছিদ্র আঁধার, আর পায়ের নিচে বেশ পুরু ছাইয়ের স্তূপ!


ছাই এল কোথা থেকে? বোঝা গেল দেউলের পুরু দেয়াল কিছুটা হলেও শীত ঠেকাতে সক্ষম, তাই হিমের আক্রমণে অতিদরিদ্ররা খড়কুটো জ্বালিয়ে ওম পাবার চেষ্টা চালিয়েছে সূর্য ডুবে গেলে। তাতে ধোঁয়ার কুণ্ডলী উপরে উঠে যেয়ে দেউলের ভিতরের দেয়ালের ক্ষতি সাধন করেছে কি? স্বল্প ক্ষমতার টর্চ লাইট দিয়ে বোঝা গেল না, কিন্তু অবশ্যই এমন সুপ্রাচীন জায়গাতে আগুন জ্বালানো অব্যাহত থাকলে যে কোন সময়ই বড় ধরনের দুর্ঘটনা ঘটতে পারে।  ইউরোপের অধিকাংশ দেশেই এর চেয়ে অনেক কম আকর্ষণীয় পুরাকীর্তিকে কেন্দ্র করে স্থানীয় জনগোষ্ঠীকে কাজে লাগিয়ে পর্যটন ব্যবসাকে বেগবান করা হয়েছে, এতে ইতিহাসের সাক্ষীর যেমন রক্ষণাবেক্ষণ নিশ্চিত হয় তেমন স্থানীয় মানুষেরও কর্ম সংস্থান নিশ্চিত হয়। আশা করি মথুরাপুরের দেউলকে কেন্দ্র করেও এমন কিছু গড়ে উঠবে অদূর ভবিষ্যতে।
 

আবার বাহির হয়ে দেউলের চারপাশে ঘুরতে ঘুরে অসাধারণ সব টেরাকোটার কাজগুলো দেখলাম মুগ্ধতা ভরা চোখে- পদ্মবনের মধ্য দিয়ে চলমান সিংহ, রামলীলা, কৃষ্ণলীলা, রামায়ণ, মহাভারত,  বৃন্দাবনের নানা দৃশ্যের সাথে সাথে সেগুলোতে বাঙ্গালী সংস্কৃতির প্রভাব, যা নিয়ে গুরুসদয় দত্ত বহু যুগ পূর্বে লিখেছিলেন- দেউলের স্থাপত্যে পরিকল্পনা ও গঠনপ্রণালী সম্পূর্ণরূপে বাঙ্গালী ভাবের পরিচায়ক।


 বাঙলা পল্লীগ্রামের বাঁকা ছাদের (জুত) ঘর, বাংলার তৎকালীন রীতিনীতি ও জীবনযাপনের চিত্র, বাংলার নরনারীর আকার-প্রকারের বিশেষত্ব, বাংলার চালা হইতে ঝুলানো ধানের শীষ, বাঙ্গালী শাড়ীর অনুপম লীলা মাধুর্য্য- সমস্তই বাঙালী গৃহস্থ ঘরের প্রতিদিনের দৃশ্য , বাঙালী পুরুষের দৃঢ়তাব্যঞ্জক চিত্র, ও নারীর হ্রীসম্পন্ন  মূর্তি- এগুলো ইটের মধ্যে ফুটাইয়া তোলা সহজ কাজ নহে। এই দেউল একান্ত ভাবে বাংলার নিজস্ব- বাংলার পুরুষোচিত কৃষ্টির পরিচায়ক। বাংলার বাহির হইতে কোণ প্রভাবই ইহাকে স্পর্শ করে নাই। লঙ্কা, মথুরা, বৃন্দাবন- বাংলার বাহিরের দৃশ্য, বাংলার এক গ্রাম্য স্থপতি এমন ভাবে ফুটাইয়া তুলিয়াছে, যেন বাংলার কুটিরে বাংলার নর-নারীই ইহাদের নায়ক নায়িকা।

  ( গুরুসদয় দত্তের অসাধারণ বই বাংলার লোকশিল্প এবং লোকনৃত্য-এ মথুরাপুরের দেউল নিয়ে চমৎকার একটি অধ্যায় আছে, আগ্রহীদের জন্য অবশ্যপাঠ্য। )

সেই সাথে সব দিকের দেয়ালেই আছে চমৎকার ভাবে খোদাই করা কীর্ত্তিমুখ।

সেই সাথে প্রাতঃস্মরণীয় আবুল কালাম মোহাম্মদ জাকারিয়ার বাংলাদেশের প্রাচীন কীর্তি বইতে দেউল সম্পর্কে যা উল্লেখ আছে তার সম্পূর্ণই এখানে তুলে দেওয়া হল-----


রাজবাড়ি জেলার বালিয়াকান্দি থানার অধীনে মথুরাপুর একটি উল্লেখযোগ্য স্থান। মধুখালী থেকে এ স্থান মাইল দেড়েক উত্তরে অবস্থিত। এখানে একটি বিরাট প্রাচীন কীর্তি আছে, নাম মথুরাপুর দেউল।
 
ভূমি পরিকল্পনায় এটি ঠিক গোলাকার নয়। এতে মোট বারটি কোণ আছে। এই কোণগুলো নিয়েই এটি উপরে উঠে গেছে। উপরের দিকে প্রায় মাঝামাঝি পর্যন্ত সোজাসুজি উপরে উঠে গেছে। তারপরে ক্রমশ একটু সরু হয়ে উপরের দিকে উঠেছে। একদম উপরের অংশ নিচের অংশের তুলনায় একটু সরু হলেও খুব সরু নয়। এটি বর্তমানে প্রায় ৭০ ফুট উঁচু। এটি সম্ভবত আরও উঁচু ছিল, সেই অংশ নাকি ভেঙ্গে পড়ে গেছে।


দেউলের বাইরের দেয়াল সাধারণ ভাবে তৈরি নয়, থাকে থাকে ইটের কার্নিশ তৈরি করে সামনের দেয়ালগুলোকে অলংকৃত করা হয়েছে। বিভিন্ন থাকের ফাঁকে ফাঁকে বিশেষ করে নিচের দিকে পোড়ামাটির চিত্রফলক বসানো হয়েছে। এগুলোতে রামায়ণ-মহাভারত ও অন্যান্য পৌরাণিক কাহিনীর চিত্র বসা আছে।


দেউলে একটিমাত্র দরজা আছে এবং তা হচ্ছে দক্ষিণ দিকে। ভেতরে আছে একটিমাত্র ছোট কামরা। সেখানে কোন মূর্তি নেই। আগে ছিল কিনা বলা কঠিন।

দেউলটি একটি খোলা মাঠের মধ্যে অবস্থিত। ধারে-কাছে আর কোন ইমারত নেই। ছিল বলেও কোন প্রমাণ পাওয়া যায় না।
 এটি কবে ও কেন তৈরি হয়েছিল এবং কে তৈরি করেছিল এ সম্পর্কে কোন সঠিক খবর পাওয়া যায় না। লোকে অবশ্য বলে যশোরের রাজা প্রতাপাদিত্যকে যুদ্ধে পরাজিত করার পর সম্রাট আকবরের সেনাপতি রাজা মানসিংহ এটি তৈরি করেছিলেন বিজয়স্তম্ভ হিসেবে।
এই গল্পের পিছনে কোন সত্য থাকতে পারে না, কারণ রাজা মানসিংহের সাথে প্রতাপের কোন যুদ্ধ হয় নি। মানসিংহের মৃত্যু হয় ১৬০৬ খ্রিষ্টাব্দে। এর আরও  প্রায় ৯/১০ বছর পরে মোঘলদের সাথে প্রতাপের যুদ্ধ হয়েছিল সম্রাট জাহাঙ্গীরের রাজত্বকালে।
দেউল তৈরি কায়দাকানুন দেখে পণ্ডিতেরা অনুমান করেন যে এটি সতের শতকের দিকে তৈরি হয়েছিল। খুব সম্ভব সেই এলাকার কোন হিন্দু সামন্ত রাজা এটি তৈরি করেছিলেন। 

দেখা হয় নাই চক্ষু মেলিয়া- বাংলার কোণে কোণে আছে আমাদের ইতিহাস, তাদের নিয়েই জানা হল না সম্পূর্ণ ভাবে আজ পর্যন্ত। সেই অজানাকে জানার, অদেখাকে দেখার উদ্দেশ্য নিয়েই এবার যাত্রা বাংলার শ্যামল ভূমিতে, সঙ্গী হবেন তো?

