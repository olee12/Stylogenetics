।।অধ্যাপক আব্দুর রাজ্জাককে যখন বাংলাদেশ রাষ্ট্রের স্বপ্নদ্রষ্টা বানিয়ে দেয়া হয়।।




[প্রথম যখন  আহমদ ছফা'র 'যদ্যপি আমার গুরু' পড়ি- ভাবনাগুলো তখনই শুরু হয়েছিল। গুরু অধ্যাপক আব্দুর রাজ্জাককে নিয়ে  শিষ্য আহমদ ছফার এই ভক্তিমুলক বইটি আরো কয়বার পড়া হয়েছে, প্রতিবারই এই ভাবনাগুলো জেগেছে। শেষ পর্যন্ত সহ-সচল নুরুজ্জামান মানিকের  মহাত্না আহমদ ছফার জন্মদিনে পড়ে মনে হলো, এই বার লেখা যাক। কৃতজ্ঞতা মানিক ভাই ]


আহমদ ছফা পড়ে অনুধাবন করা যায় ছফা ও তার সময়ের সঙ্গীদের উপর আব্দুর রাজ্জাকের চিন্তার প্রভাব ছিলো অসামান্য। ফরহাদ মজহার ও সেই ঘরানার। আহমদ ছফার বয়ানেই জানা যায় অধ্যাপক রাজ্জাককে গ্রীক দার্শনিক ডায়োজেনিস এর সাথে তুলনা করা হতো।
অধ্যাপক রাজ্জাকের অসামান্য পান্ডিত্য নিয়ে আলোচনা-সমালোচনার করার সাধ্য কিংবা সাধ আমার নেই। কিন্তু রাজনীতিতে তার আগ্রহ এবং সম্পৃক্ততা ছিলো বলেই তার রাজনৈতিক দর্শন ও ভূমিকা নিয়ে কথা বলার সুযোগ আমার রয়েছে বলে মনে করি কেননা যে কোন রাজনীতিই শেষ পর্যন্ত ব্যক্তিকে আক্রান্ত করে। 
 ছফাই আমাদেরকে জানান অধ্যাপক রাজ্জাক ছিলেন ধর্মরাষ্ট্র পাকিস্তানের ঘোর সমর্থক। তিরিশ চল্লিশের দশকের বাস্তবতায় এর বিরোধীতা করা যাচ্ছেনা তবে বাস্তবতা যাই হোক অভিজাত হিন্দুদের সাম্প্রদায়িকতার জবাবে আরেকটি সাম্প্রদায়িক রাষ্ট্র গঠনের সমর্থকদের বড়জোর 'অন এভারেজ' মানুষ বলে চিহ্নিত করা যায়, কোন ভাবেই প্রাগসর চিন্তার ধারক বলে আমি মেনে নিতে পারিনা। পাকিস্তান নামের আফিমের ঘোর কাটতে অধিকাংশ বাঙ্গালী মুসলমানদের বেশী সময় লাগেনি, রাজ্জাকের কতো সময়  লেগেছিলো সেটি নিশ্চিত হওয়া যায়না তবে  জানা যায় ব্যারিষ্টার জিন্নাহ'র তিনি ফলোয়ার ছিলেন।
পাকিস্তান সমর্থক ও ব্যরিষ্টার জিন্নাহর ফলোয়ার এই অধ্যাপক নিয়ে আমার অতোটা ভাবনার কিছু ছিলোনা কিন্তু ভাবতে বাধ্য হই যখন আহমদ ছফা তার গুরুবন্দনায় জানান - অধ্যাপক রাজ্জাক নাকি ছিলেন ছয়দফার মুল প্রণেতা! এই সেই ছয়দফা, যা বাংলাদেশ রাষ্ট্র প্রতিষ্ঠার ম্যগনাকার্টা। শেখ মুজিবুর রহমান এটি প্রস্তাব করলে ও এটি ছিলো মুলতঃ কয়েকজনের মিলিত উদ্যোগ যাদের মধ্যে রুহুল কুদ্দুস নামের একজন সিএসপি কথা এই মুহুর্তে মনে পড়ছে। কিন্তু ছয়দফা মুল প্রণেতা অধ্যাপক রাজ্জাক এই দাবীর সমর্থনে কোন ঐতিহাসিক প্রমান আছে? দিল্লী থেকে প্রকাশিত একটি পত্রিকার কলাম ছাড়া?
প্রসংগক্রমে মনে পড়লো, মওলানা ভাসানী সহ বামপন্থীদের একাংশ ছয়দফা প্রত্যাখান করেছিলেন, এটি সিআইএ'র দেয়া ফর্মুলা বলে।
রাজ্জাককে শুধু ছয়দফার মুল প্রণেতা বানিয়েই ক্ষমা করেননি ছফা, গুরুবন্দনার ১০৯ নং পৃষ্ঠায় ছফা দাবী করছেন বাংলাদেশকে পাকিস্তান থেকে বিচ্ছিন্ন করে আলাদা রাস্ট্র হিসেবে গড়ে তোলার ধারণাটিও রাজ্জাক সাহেবের মস্তক থেকে এসেছিল।"। এই বক্তব্যটি এতোই সিদ্ধান্তমুলক যে এর পক্ষে কোন তথ্য প্রমান দেয়ার ও ধার ধারেননি ছফা।
অধ্যাপক আব্দুর রাজ্জাককে নিয়ে সবচেয়ে আগ্রহপদ তথ্য পাই সর্দার ফজলুল করিমের দেয়া সাক্ষাৎকারএ। রাজ্জাক জাতীয় অধ্যাপক হয়েছিলেন মুজিব আমলেই। সর্দার রাজ্জাক সম্পর্কে জানান ' প্রফেসর রাজ্জাকের সাথে ডালিমের পরিবারের সম্পর্ক ছিল। শেখ মুজিবের হত্যাকাণ্ডের ঘটনার পর ডালিম তাঁকে জানিয়েছিল। শুনেছি, তিনি কোনো প্রতিক্রিয়া দেখান নি। ডালিম তাঁর কাছে আশ্রয় নিতে গেল না কোনো রিপোর্ট দিতে গেল তা জানা যায় নি। রাজ্জাক সাহেব মারা যাবার পর আওয়ামি লীগের কোনো নেতা তাঁকে দেখতে যান নি।'
অধ্যাপক রাজ্জাক মুজিব হত্যার সমর্থক ছিলেন কিনা জানিনা তবে আমার একটা পুরনো ধারনা আরো কিছুটা ভিত্তি পায়। মুজিব হত্যা কেবল সামরিক ও রাজনৈতিক ইন্ধনে হয়নি এর পেছনে বুদ্ধিবৃত্তিক সমর্থন ও ছিলো আর এই হত্যার কারন শুধু ব্যক্তি মুজিব ও তার পরিবারকে ধ্বংস করাই ছিলোনা বাংলাদেশ রাষ্ট্রের চরিত্র বদল ও ছিলো জরুরী। আগ্রহী পাঠক মুজিব হত্যার সাথে কি কি সাংবিধানিক পরিবর্তন হয়েছিল, বাংলাদেশ রাষ্ট্রের নাম পরিবর্তন করা হয়েছিল, কারা কারা বাংলাদেশকে সেই মুহুর্তে রাষ্ট্র হিসেবে স্বীকৃতি জানিয়েছিলো সেসব পুনঃ পাঠ করতে পারেন। 
অধ্যাপক রাজ্জাকের আরেক কীর্তি, তিনি ভাষাশহীদ বরকতকে পুলিশের ইনফর্মার হিসেবে পরিচিত করেছিলেন। তাকে নাকি এই তথ্য দিয়েছিলেন এক পাকিস্তানী পুলিশ অফিসার!
অধ্যাপক রাজ্জাক সম্পর্কে শেষপর্যন্ত একটা উপসংহারে আসতে পারি আহমদ ছফারই হাত ধরে ' রাজ্জাক সাহেবকে বাঙ্গালী মুসলমান সমাজের ঐতিহাসিক অহংবোধের প্রতীক বললে অধিক বলা হবেনা' 
ঠিক অতোটুকুই আসলে আব্দুর রাজ্জাকের রাজনৈতিক দর্শন। বাংলাদেশের রাষ্ট্রের সকল মানুষ- বাংগালী, অবাঙ্গালী, মুসলমান, অমুসলমান, আস্তিক, নাস্তিক সকল মানুষের  প্রতীক হয়ে উঠতে পারেননা তিনি।
এই অসম্পূর্ন, এভারেজ পন্ডিতকে বাংলাদেশ রাষ্ট্রের স্বপ্নদ্রষ্টা বানালেন কেনো আহমদ ছফা? কিসের ভিত্তিতে?  ছফার সংগী সাথীরা তার জীবদ্দশায় এই প্রশ্নের উত্তর খুঁজেছিলেন কিনা জানা হয়না আমার।
তবে আব্দুর রাজ্জাকের জীবিত শিষ্য - ফরহাদ মজহার,সলিমুল্লাহ খান  যারা এদেশের জনগোষ্ঠীর কথা বলতে গিয়ে কেবল মুসলমান বাঙ্গালীর কথা বলেন, এই অঞ্চলের সংস্কৃতি বুঝাতে গিয়ে মুসলমান বাঙ্গালীর সংস্কৃতি বুঝান তাদেরকে দেখে অনুধাবন হয় আব্দুর রাজ্জাক হয়তো সত্যিই এরকম এক খণ্ডিত, একপেশে, পোকায় কাটা বাংলাদেশের স্বপ্নদ্রষ্টা ছিলেন। সত্যিই! 

