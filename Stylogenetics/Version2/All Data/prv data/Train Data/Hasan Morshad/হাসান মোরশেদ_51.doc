মওলার ইশকুল ও আমাদের দেবদূতগন 




দ্বিতীয় বিশ্বযুদ্ধের পর যখন পৃথিবীর দেশে দেশে সমাজতান্ত্রিক ও জাতীয়তাবাদী গনতান্ত্রিক আন্দোলনের ঢেউ জাগছে তখন বাড়ীর পাশের দক্ষিন আমেরিকার রাষ্ট্রসমুহে নিজেদের কর্তৃত্ব বজায় ও স্বার্থ নিশ্চিত রাখতে মার্কিন যুক্তরাষ্ট্রের ডিপার্টমেন্ট অফ ডিফেন্স এর তদারকিতে গড়ে উঠে ‘স্কুল অফ দ্যা আমেরিকাস’। ১৯৮৪ সালে জর্জিয়ায় স্থানান্তরিত হওয়ার আগ পর্যন্ত এর অবস্থান ছিলো পানামায়।
'স্কুল অফ দ্যা আমেরিকাস’ মার্কিন সেনাবাহিনীর একটি সামরিক শিক্ষাপ্রতিষ্ঠান যেখানে দক্ষিন আমেরিকার রাষ্ট্রসমুহের নিরাপত্তাবাহিনীর সদস্যদের মানসিক ও সামরিক প্রশিক্ষন দেয়া হয়, শুরু থেকেই  প্রশিক্ষনের মুল উদ্দেশ্য  মার্কিন স্বার্থ বিরোধী সবধরনের সমাজতান্ত্রিক ও গনতান্ত্রিক উত্থানকে নিষ্ঠুরভাবে নির্মুল করা। ১৯৪৬ থেকে ২০০১ সালের মধ্যে দক্ষিন আমেরিকার ৬১,০০০ সামরিক ও আধাসামরিক বাহিনীর সদস্য প্রশিক্ষন প্রাপ্ত হয় এই স্কুল থেকে যাদের মধ্যে অনেকেই পরবর্তীতে  মানবাধিকারের চরম লংঘনের দায় অভিযুক্ত হয়।
আর্জেন্টিনার জেনারেল লিওপোল্ড গাল্টেয়ার, গুয়াতেমালার জেনারেল হোসে রিও, পানামার জেনারেল নরিয়েগা, বলিভিয়ার হোগু বেঞ্জারের মতো যেসকল স্বৈরশাসকরা  ল্যাটিন রাষ্ট্রসমুহে জোরপূর্বক ক্ষমতা দখল, মানবাধিকারের চরম লংঘন, হত্যা-নির্যাতন ও মাদকের বিভীষিকা ছড়িয়ে দেয়ার দায়ে অভিযুক্ত তাদের প্রত্যেকেই স্কুল অফ আমেরিকার গ্র্যাজুয়েটস!
আভ্যন্তরীন শান্তি-শৃংখলা রক্ষা, নাশকতামুলক কর্মকান্ড প্রতিরোধ করা এসব বিষয়ে প্রশিক্ষনের কথা প্রকাশ্যে বলা হলেও প্রশিক্ষনপ্রাপ্তরা ব্যবহৃত হয়েছে বিচারবহির্ভুত হত্যাকান্ড, বিরোধী রাজনৈতিক কর্মীদের দমন-নিপীড়ন ও সরকারের প্রতিহিংসামুলক কর্মকান্ডে।
 নোয়াম চমস্কীর ‘ল্যাটিন আমেরিকাঃ ফ্রম কলোনিয়ালাইজেশন টু গ্লোবালাইজেশন’ গ্রন্থে প্রশিক্ষন প্রাপ্ত  এল সালভেদরের একজন সৈনিকের ভাষ্য উদ্ধৃত হয়েছে এভাবেঃ
‘ আমাদেরকে তৈরী করা হয়েছে এসব কাজের জন্য এবং আমরা এসকল কাজই করেছি। ট্রেড ইউনিয়ন ভেঙ্গে দেয়া, যে কোন মুল্যে শ্রমিক আন্দোলন দমন করা আমাদের কাজ ছিলো। হ্যাঁ, যে কোন মুল্যে! আমেরিকানরা আমাদের এরকম প্রশিক্ষনই দিয়েছে’ 
মার্কিন যুক্তরাষ্ট্রের আভ্যন্তরীন রাজনীতিতে ও একসময় ‘স্কুল অফ দ্যা  আমেরিকাস’ আলোচনার বিষয় হয়ে উঠে। কেউ কেউ এটিকে কেবল মাদক চোরাচালান নিয়ন্ত্রনের প্রশিক্ষন কেন্দ্র হিসেবে চালু রাখার দাবী জানান আর অনেকেই দাবী তোলেন এটি পুরোপুরি বন্ধ করে দেয়ার জন্য। 
 স্কুল অফ আমেরিকা ওয়াচ নামে একটি মানবাধিকার সংগঠন কাজ শুরু করে কেবল এটিকে বন্ধ করে দেয়ার কর্মসুচী ঘোষনা করে। প্রতি বছর একটি নির্দিষ্ট দিনে মানবাধিকার কর্মীরা এই স্কুল ঘেরাও করে তাদের প্রতিবাদ জানান। ১৯৯৯ সালে প্রায় ১২,০০০ কর্মী ঘেরাও কর্মসূচীতে অংশ নেন।
 ‘স্কুল অফ আমেরিকা ওয়াচ’  এবং অন্যান্য মানবাধিকার সংগঠনের আন্দোলনের মুখে মার্কিন জনপ্রতিনিধিরা এই কুখ্যাত স্কুলের অর্থায়ন বন্ধের পক্ষে তাদের মতামত ব্যক্ত করেন, জুলাই ১৯৯৯।
পরবর্তীতে এটি বন্ধ করে দেয়ার প্রস্তাব ও জয়লাভ করে ১০ ভোটে, যদিও  সামরিক লবির চাপে বিকল্প পন্থা হিসেবে এর নাম বদলে দেয়ার সিদ্ধান্তটিই গৃহীত হয় শেষপর্যন্ত।
জানুয়ারী ১৭,২০০১ সালে এর নতুন নামকরন হয় ‘ওয়েষ্টার্ণ হেমিস্পেয়ার ইনস্টিটিউট ফর সিকিউরিটি কো-অপারেশন’ । একই বছরের সেপ্টেম্বর এগারো পরবর্তী ভূ-রাজনৈতিক ও সামরিক নতুন হিসেব-নিকেশ পরবর্তী সময়ে দেখা যাচ্ছে এই স্কুলের নতুন নামকরনটি কেবলই লোক দেখানো মাত্র, বৈশিষ্টগত ভাবে এর কোন পরিবর্তন আসেনি।
যদিও সংশ্লিষ্টরা দাবী করছেন, প্রশিক্ষনসূচীতে এখন মানবাধিকার শিক্ষা ও যুক্ত করা হয়েছে এবং প্রশিক্ষনার্থীদের অত্যন্ত গুরুত্বের সাথে মানবাধিকার বিষয়ে সচেতন করা হচ্ছে যেনো দায়িত্ব পালন করতে গিয়ে কোনভাবেই তারা মৌলিক মানবাধিকার লংঘন না করেন।
কিন্তু হিউমেন রাইটস ওয়াচের মতো মানবাধিকার সংগঠন গুলো দাবী করছে কারিকুলামে মানবাধিকার শিক্ষা সংযুক্ত হওয়াই কেবল মানবাধিকার লঙ্ঘন বন্ধ হওয়ার নিশ্চয়তা প্রদান করেনা, যেখানে মুল প্রশিক্ষন কার্যক্রমই এটিকে উৎসাহিত করছে। সন্দেহভাজন ব্যক্তির কাছ থেকে তথ্য আদায়ের জন্য যে স্কল কৌশলের কথা প্রশিক্ষন ম্যানুয়েলে বলে দেয়া হয়েছে সেগুলো অত্যন্ত গুরুতরভাবে মানবাধিকার লংঘন করে যেমনঃ- শারীরিক নির্যাতন, ব্ল্যাকমেইল, পরিবারের সদস্যদের গ্রেপ্তার ও নির্যাতন ইত্যাদি। 
কার্যকর পরিবর্তন মার্কিন যুক্তরাষ্ট্রের নীতিনির্ধারকদের কাছ থেকে না আসলেও, পরিবর্তন আসছে দক্ষিন আমেরিকার রাষ্ট্রসমুহের আভ্যন্তরীন রাজনৈতিক পরিবর্তনের ফলে। বিগত দশকগুলোতে দক্ষিন আমেরিকা মুক্ত হয়েছে মার্কিন মনোনীত স্বৈরশাসকদের নিপীড়নের হাত থেকে, অনেকগুলো দেশেই ক্ষমতাসীন হয়েছে সরাসরি বাম অথবা বামঘেষা গনতান্ত্রিক সরকার যারা মার্কিন স্বার্থ নয়, নিজ নিজ রাষ্ট্রের প্রতি প্রতিশ্রুতিবদ্ধ।
২০০৪ এ ভেনেজুয়েলা সরকার স্কুল অফ আমেরিকা থেকে প্রশিক্ষনপ্রাপ্তদের  চাকরীচ্যুত করেছে তাদের সেনাবাহিনী থেকে, ২০০৬ এ আর্জেন্টিনা সিদ্ধান্ত নিয়েছে এই স্কুলে তাদের সৈনিক আর না পাঠানোর। উরুগুয়ে আগে কখনো পাঠায়নি এবং ভবিষ্যতে ও না পাঠানোর নীতিগত সিদ্ধান্ত তারা বলবৎ রেখেছে। বলিভিয়া ও নিশ্চিত করেছে তাদের সশস্ত্র বাহিনীর সদস্যদের আর মার্কিন প্রশিক্ষনের জন্য পাঠানো হবেনা।
শুধু নিজ দেশে প্রতিষ্ঠান স্থাপন করে দক্ষিন আমেরিকার সশস্ত্রবাহিনীগুলোকে  প্রশিক্ষন দানেই সীমাবদ্ধ থাকেনি মার্কিন প্রশাসন নিজেদের স্বার্থ সংরক্ষনের প্রয়োজনে পৃথিবীর আরো নানা দেশের সেনাবাহিনীকে ও প্রশিক্ষন দিয়েছে যাদের বিরুদ্ধে পরবর্তীতে গনহত্যার  অভিযোগ উঠেছে। উদাহরন হিসেবে ইন্দোনেশিয়ার সেনাবাহিনীর উল্লেখ করা যেতে পারে। ১৯৯৮ সালের শেষদিকে যখন পূর্ব তিমুরের স্বাধীনতা আন্দোলন তুঙ্গে, ঠিক তখনই ক্লিনটন প্রশাসন শুরু করে ইন্দোনেশীয় সেনাবাহিনীকে প্রশিক্ষন সহযোগীতা। মার্কিন প্রশিক্ষিত এই সেনাবাহিনীই ১৯৯৯ এর তিমুর গনহত্যার জন্য অভিযুক্ত হয়। উল্লেখ করা জরুরী এই প্রশিক্ষন কর্মসূচী মিলিয়ন পাউন্ডের অর্থ সহযোগীতা করেছিলো যুক্তরাজ্য।
যুক্তরাজ্য প্রসঙ্গে মনে করা যেতে পারে- হীরার খনি অধ্যুষিত সিয়েরা লিওনের গৃহযুদ্ধে যুক্তরাজ্যের অবৈধভাবে ভাড়া করা সৈন্য ব্যবহার। 
বাংলাদেশের এলিটফোর্স র‍্যাপিড একশন ব্যাটালিয়ন(র‍্যাব), বিচার বহির্ভুত হত্যাকান্ডের জন্য হিউম্যান রাইটস ওয়াচ সহ মানবাধিকার সংগঠন সমুহ যাকে ডেথ স্কোয়াড বলে আখ্যায়িত করে আসছে, তার প্রশিক্ষন ও সম্পন্ন হয়েছে যুক্তরাজ্যের উদ্যোগে- উইকিলিকসের সৌজন্যে এই তথ্য এখন প্রকাশিত।
এই প্রশিক্ষনের উদ্দেশ্য আর ল্যাটিন আমেরিকা, আফ্রিকা, দূরপ্রাচ্যের দেশ সমুহের সশস্ত্রবাহিনীকে দেয়া  যুক্তরাষ্ট্র-যুক্তরাজ্যের প্রশিক্ষনের উদ্দেশ্য এক নাকি ভিন্ন সেই কৌতুহলও হয়তো নিবৃত হতে পারে আগামীর কোন পরিক্রমায়। 


