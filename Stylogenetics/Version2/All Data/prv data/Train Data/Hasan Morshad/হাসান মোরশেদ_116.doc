'এই চোরা নয় সহজ চোরা' ।। মুক্তিযুদ্ধের বই চুরি প্রসংগে আরো কিছু ভাবনা



.
১।
বাংলা ব্লগিং শুরুর বহু আগেই  মুজিব মেহদী লেখালেখির জগতে পরিচিত নাম ।  ধারনা করা অমুলক নয়-তাঁর সহলেখকরা ও রাজধানী ঢাকা কেন্দ্রিক লেখালেখি বৃত্তের এ সময়ের পুরোধা । 
অথচ রোকেয়া কবির ও মুজিব মেহদীর যৌথ সৃষ্টি ' মুক্তিযুদ্ধ ও নারী' গ্রন্থ নিয়ে যে ঘটনা/অপঘটনা ঘটলো মুলধারার সংবাদপত্রগুলোতে তা তেমন গুরত্বই পেলোনা ।
এমনকি ঢাকাকেন্দ্রিক সচেতন লেখকগোষ্ঠী ও এই চৌর্যবৃত্তির প্রতিবাদ জানিয়েছেন তেমন কোন সুসংবাদ শোনা যায়নি । মুলধারার লেখকেরা এতোটাই সংঘহীন হয়ে পড়েছেন?
তুলনায়-এই বিষয়টি যথেষ্ট আলোড়ন তুলেছে বাংলা ব্লগিং প্লাটফর্ম ও নেটমিডিয়ায় ।
বাংলা একাডেমী থেকে মুক্তিযুদ্ধের বই চুরি'র প্রতিবাদ জানাই- এ ফেসবুক গ্রুপের সদস্য সংখ্যা ইতিমধ্যে পাঁচশতাধিক । প্রতিদিন আরো নতুন নতুন মানুষ জন যোগ দিচ্ছেন পৃথিবীর নানা প্রান্ত থেকে, এই চৌর্যবৃত্তির প্রতিবাদ জানাচ্ছেন তারা ।
ঢাকাবাসী সচলদের অংশগ্রহনে বইমেলায় মানববন্দন ও হয়েছে । অন্যান্য ব্লগে ও ব্লগাররা এ নিয়ে লিখছেন । 
ভাবছি, কথিত মুলধারার লেখক যারা সুযোগ পেলেই নেটের  লেখালেখিকে তুচ্ছ তাচ্ছিল্য করেন, তাদের চেয়ে কি নেটমিডিয়ার লেখিয়েরা অনেক বেশী সংঘবদ্ধ ও প্রানবন্ত হয়ে উঠছে? 

২।
মুজিব মেহেদী ফেসবুকে'র এক নোটে মেধাস্বত্ব চোর মেহেদী পলাশকে থুথু নিক্ষেপের যে আহবান জানিয়েছিলেন তার বিরুদ্ধাচারন করে ব্রাত্য রাইসু নামের একজন পালটা নোট লিখেছিলেন ।
 ব্রাত্য যুক্তি দিয়ে বলতে চেয়েছেন- মেহেদী পলাশ বই চুরি করে যেমন আইন ভংগ করেছে, অপরাধীকে থুথু ছিটানোর আহবান জানিয়ে মুজিব মেহেদী ও একই অপরাধ করেছেন ।  
কার্যকারনে আমার মনে পড়ে গিয়েছিলো অন্য ব্লগে ঘাতক কামারুজ্জামানের পুত্র ওয়ালী একবার যুক্তি দেখিয়ে বলেছিল- রাজাকাররা যুদ্ধাপরাধী হলে মুক্তিযোদ্ধারা ও যুদ্ধাপরাধী যেহেতু মুক্তিযোদ্ধারা ও যুদ্ধকালীন সময়ে মানুষ হত্যা করেছে ।

আরো মনে পড়লো-আল বদরের নেতা কামারুজ্জামানের আরেক পুত্র ওয়ামী মুক্তিযোদ্ধাদের কুকুর বলে গালি দিয়ে অন্য এক ব্লগে সাধারন ব্লগারদের আন্দোলনের মুখে ব্যান হলে ব্রাত্য রাইসু নামের ঐ ব্যক্তি তার অপযুক্তির হাতিয়ার নিয়ে ঘাতকপুত্রের সপক্ষে দাঁড়িয়েছিলেন ।
এই নোট-পাল্টা নোটের ফাঁকে আরেকটি ফেসবুক নোট চোখে পড়লো
Why I want to Spit 
এই নোটটি লিখেছেন আমাদেরই এক বন্ধু টিএম আহমেদ কায়সার । কবিতা নিয়ে ভীষন সিরিয়াস এই মানুষটি স্বেচ্ছায় সরে থাকছেন সবকিছু থেকে ।
ভালো লাগলো, এরকম একটা প্রসংগে  কায়সারের উঠে দাঁড়ানোতে ।

৩।
কোন কোন আলোচনায় দেখলাম কেউ কেউ সমস্ত দোষ চোরা পলাশের উপর চাপিয়ে এমাজউদ্দিন, জসিমউদ্দীনদের রেহাই দিতে প্রানান্ত ।
প্রাথমিকভাবে  হুবহু নকলের খবর পাওয়া গেলো ও পরে জানা গেলো কিছুটা সম্পাদনা(?) হয়েছে । স্বাধীনতার ঘোষনা ২৬ মার্চ এর বদলে ২৭ মার্চ হয়েছে, বঙ্গবন্ধু বদলে শেখ মুজিব হয়েছে, নারী বদলে মহিলা হয়েছে, শহীদ জননী জাহানারা ইমামকে গুরুত্ব দেয়া টেক্সট বাদ গেছে ।
চোরা বইয়ের সম্পাদক এমাজুদ্দিন, জসিমুদ্দীন । তারা ভালোই সম্পাদনা(!) করেছেন ।
এদিকে পলাশ মুজিব মেহেদীকে দীর্ঘ মেইল করেছে । মেইলে সে জানিয়েছে পুরো ঘটনার কান্ডারী এমাজুদ্দিন, জসিমুদ্দিন । সে কেবল শিখন্ডী মাত্র!

৪।
প্রতিক্রিয়াশীল'রা নন-ইস্যুকে ও ইস্যু বানিয়ে তুলকালাম কান্ড ঘটায়(যেমন 'মোহাম্মদ বিড়াল') । আর বাংলাদেশের কুষ্মান্ড প্রগতিশীলরা হাতের কাছে ইস্যু পেয়ে ও ঝিমায় ।
মুজিব মেহেদীর পোষ্ট থেকে জানা গেছে আওয়ামী সরকারের আগের টার্মের শেষদিকে বাংলা একাডেমী মুক্তিযুদ্ধের বিষয়ভিত্তিক ইতিহাস রচনার যে প্রকল্প গ্রহন করেছিল, জামাত-বিএনপি সরকারের সময় সেই প্রকল্পটি হস্তান্তরিত হয় মুক্তিযুদ্ধ মন্ত্রনালয়ে । সেখান থেকেই সমস্ত মেকানিজম । এমাজুদ্দিন-জসিমুদ্দীনদের তথ্য-বিকৃতির সম্পাদনা ।
এই ইতিহাস-চোররা প্রত্যাখ্যাত হয়েছে ভোটের রায়ে । এখন যদি এদের বিচার না হয় তাহলে আর কখন?

৫।
আধুনিক শিক্ষিতদের একটা অংশই এই জনপদকে অন্ধকারে ঠেলে দেয়ার জন্য দারুনভাবে দায়ী ।
'৭৫ এর পরে জিয়া-এরশাদের সামরিক শাসনকে হালাল করেছে বাংলাদেশের বিচারপতিরা । সায়েম ,সাত্তার, আহসান... 
১৪ ডিসেম্বর '৭১ এ বিশ্ববিদ্যালয়ের প্রগতিশীল শিক্ষকদের হত্যার জন্য আল-বদরদের হাতে তালিকা তুলে দিয়েছিল তাদের সহকর্মী বিশ্ববিদ্যালয়ের শিক্ষকেরাই ।
কবি ও সম্পাদক সেলিনা পারভীনের নাম সেই তালিকায় কে ঢুকিয়েছিলো? কি জানি , হয়তো ইর্ষাকাতর কোন কবি !
চরম বাম ও চরম ডানরা শেষ পর্যন্ত এক কাতারে মিলে যায় । মিলে গিয়েছিলো তারা '৭১এ  । '৭১ থেকে '৭৫ পর্যন্ত সময়ে ও  এই দু চরমেরা পরস্পরকে বাঁচিয়ে রেখেছিলো । 
উত্তর-আধুনিকতার ভেক ধরে এসময়ের বুদ্ধিবৃত্তিক ঠিকাদারী যারা নিচ্ছেন, শেষপর্যন্ত তারা কাদের উদ্দেশ্য হাসিল করছেন- সেই শুলুকের সন্ধান হওয়া জরুরী ।
এক একটা ঘটে যাওয়া  অপ-ঘটনাকে বিচ্ছিন্ন বিবেচনা করে বিস্মৃত হয়ে যাওয়া ক'দিন পর- এই চর্চার বদল হওয়া দরকার ।
কেননা-'কিছুই সহজ নয়, কিছুই সহজ নেই আর'

 
