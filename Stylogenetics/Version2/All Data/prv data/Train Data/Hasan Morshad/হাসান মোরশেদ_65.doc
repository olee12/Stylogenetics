মনোটোনাস মনোলোগস(০/১) 



নিয়মিত লেখা হচ্ছেনা অনেকদিন। অনেক ধুলোবালি জমা হয়ে গেছে। কিছুটা ঝাঁড়ফুক দরকার। এই লেখাগুলো যেমন ইচ্ছে, যখন পারি টাইপের। একঘেঁয়ে। 


টের পাই ইদানিং, মানুষে মানুষে আসলে তেমন ফারাক নেই। দেশ ও সংস্কৃতিভেদে যে মানুষেরা ক্ষমতা কাঠামো নিয়ন্ত্রন করে অথবা আশেপাশে থাকে তাদের সকলের চরিত্র কমবেশী একই রকম, কমবেশী একইরকম সেই মানুষেরাও, যারা ক্ষমতা কাঠামো থেকে দূরবর্তী।
আমি নিজে সেই দূরবর্তী মানুষদের একজন বলেই নিজেকে তাদের সকলের সন্নিকটবর্তী বিবেচনা করি-  প্রাচ্যের গুরুত্বহীন দেশের আরো গুরুত্বহীন মানুষ অথবা পাশ্চাত্যের উল্লেখযোগ্য দেশের অনুল্লেখ্য মানুষজন।
প্রাচ্যে কিংবা পাশ্চাত্যে, স্বদেশে কিংবা প্রবাসে- ক্ষমতার মেট্রিক্সের নিম্নবিন্দুর এই মানুষেরা কেউ ভালো নেই। বৈশ্বিক দারিদ্র, জীবনযাপনের দায়, মুল্যবোধের সংকট,ভবিষ্যতের অনিশ্চয়তা, অপঘাতে মৃত্যু ক্রমশঃ গ্রাস করে নিচ্ছে এই মানববৃত্ত। 
২ জুন,বুধবার বৃটেনবাসীদের স্মৃতিতে অনেকদিন বেদনা হয়ে থাকবে। যুক্তরাষ্ট্রে এরকম অপঘাত ঘটেছে অনেক, কিন্তু যুক্তরাজ্যে খুব বেশী নয়। এর  আগে মার্চ ১৩, ১৯৯৬ এ ঘটেছিল Dunblane_massacre । ক্ষ্যাপাটে খুনীর গুলীতে প্রাথমিক বিদ্যালয়ের ১৫ জন ছাত্র-ছাত্রী নিহত হয়েছিল একজন শিক্ষিকা সহ।  
তারও  আগে আগষ্ট ১৯, ১৯৮৭ মাইকেল রায়ান ঘটিয়েছিল  Hungerford_massacre
প্রায় দু  সপ্তাহ কেটে যাওয়ার পর এখন ভাবি- এরকম একটা একটা ঘটনা আশে-পাশের মানুষদের উপর কতোটুকু ছায়া ফেলে?
আমরা প্রাচ্যের মানুষেরা পশ্চিমের মানুষদের নিয়ে কিছু পূর্বানুমান তৈরী করে রাখি যেমন পশ্চিমের মানুষেরা ও আমাদের নিয়ে। আমরা জেনে আসি পশ্চিমাদের আবেগ-টাবেগ কম, এদের পরিবার বলে কিছু নেই।
পৃথিবীর সবদেশেই নগরের মানুষদের চরিত্র একরকম, নগরের বাইরের মানুষরা অন্যরকম। নগরের মানুষেরা বিচ্ছিন্ন ও একা, সুখ ও শোক মানুষকে একাই সামলাতে হয়-তাই ৭/৭ এর বোম্বিং এর ক্ষত লন্ডনে ঢেকে যায় দ্রুত, ৪০০ মাইল দুরের ছোট্ট শহরে অপঘাতের ক্ষত থেকে যায় অনেক গভীর হয়ে।
পাশাপাশি আমার নিজের দেশ ভবন ধ্বসে মানুষের মৃত্যু, আগুনে পুড়ে কয়লা হয়ে গেলো শতাধিক মানুষ। মৃত্যু মানেই শোক তবু মনোটোনাস, একঘেয়ে, ধারাবাহিক মৃত্যুগুলোতে কি মানুষের শোক ক্রমশঃ কমে আসে- অন্ততঃ আশেপাশের মানুষের যারা দর্শক মাত্র, ক্ষতিগ্রস্ত নয়?
মিডিয়াতে তবু শোকের ব্যাপক আয়োজন। কয়লা হয়ে যাওয়া মানুষদের পোড়া শরীর, হাসপাতালে আহতদের আর্ত চিৎকার-সবকিছুর লাইভ প্রদর্শনী চলছে। বিভৎসতা প্রদর্শন ও সংবাদ পরিবেশনের মধ্যে অনেক অনেক তফাত। অনেক অনেক তফাত বাহাদূরী দেখানো আর দায়িত্বশীলতার মধ্যে। বিডিআর বিদ্রোহের সংকটময় মুহুর্তে মুন্নী সাহা টিভি ক্যামেরা নিয়ে ঢুকে যান পিলখানায়, বিদ্রোহীদের সাক্ষাৎকার নিতে থাকেন- এসবের মধ্যে দেখিয়ে দেবার একটা ভাব আছে, দায়িত্বশীলতা নেই।
আতংকিত একজন মা তার সন্তানকে নিয়ে দৌড়ে রাস্তা পেরুচ্ছেন, রিপোর্টার তার পথ আগলে ধরে অনুভূতি জানতে চায়- চরম প্রহসন!
এখানে ঘটে যাওয়া ঘটনায় কোন নিহতের চেহারা দেখানো হলোনা। পুলিশ নিশ্চিত করার আগে জানানো হলোনা মৃতের সঠিক সংখ্যা, টিভি ক্যামেরা ছুটে গেলোনা পুলিশের পিছনে পিছনে কিংবা হাসপাতালের বারান্দায়।
শোকের কি তবু কমতি ছিলো? ঘাটতি ছিলো কি স্মৃতিতর্পণে? বাচ্চাদের স্কুলে পর্যন্ত প্রার্থনা হলো নিহতদের জন্য, ছোট ছোট বাচ্চারা চাঁদা তুললো, শহরগুলো ব্যস্ত সময়ে নীরব হলো এক মিনিটের জন্য।  
গত একযুগে কতোঝলমলে চ্যানেলে এলো আমাদের, রঙ্গীন রঙ্গীন সবছেলেমেয়ে নিউজে, রিপোর্টিং এ- ঝলক বাড়লো কতো।মান বাড়লো কতোটুকু?


