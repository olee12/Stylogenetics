আমরা যখন সাক্ষী থাকছি 'গনতান্ত্রিক' গণহত্যার  





এক দুই তিন দিন নয়, টানা তিন সপ্তাহ বাংলাদেশ এক অবরুদ্ধ সন্ত্রস্ত জনপদ হয়ে আছে। বোমার শিকার হয়ে, আগুনে দগ্ধ হয়ে খুন হয়েছেন অন্ততঃ ত্রিশ জন মানুষ। গতকাল ২৩ জানুয়ারী শুক্রবার, ছুটির দিনে ও সারাদেশে দগ্ধ হয়েছেন ৪০ জন। 
বাংলাদেশে কী যুদ্ধ চলছে? বিদেশী শত্রুর আক্রমন অথবা  গৃহযুদ্ধ? নাহ- গনতন্ত্র মুক্তির, গনতন্ত্র পুনরুদ্ধারের, ভোটাধিকার ফিরে পাবার এবং নতুন নির্বাচনের দাবীতে  রাজনৈতিক আন্দোলন চলছে- অন্ততঃ এরকমই দাবী করা হচ্ছে  বাংলাদেশ জাতীয়তাবাদী দল( বিএনপি)’র নেতৃত্বাধীন বিশ দলীয় জোটের পক্ষ থেকে। 
মানুষ বিস্মৃতিপ্রবণ, কিন্তু মানুষের সৃষ্ট ইতিহাস মানুষকে বারবার মনে করিয়ে দেয় অনেক সত্য। সেই সত্য অপ্রিয়, অগ্রহনযোগ্য মনে হলে ও ইতিহাসের তাতে কিছু যায় আসেনা। ‘গনতন্ত্রে’র জন্য যে ‘রাজনৈতিক’ আন্দোলনের নামে যুদ্ধ পরিস্থিতির মুখোমুখি ঠেলে দেয়া হয়েছে বাংলাদেশকে- সেই ‘গনতন্ত্র’, সেই ‘রাজনীতি’ আদতে কোনদিনই ছিলোনা আন্দোলনকারী জোটের নেতৃত্বে থাকা বাংলাদেশ জাতীয়তাবাদী দল( বিএনপি)’র। ইতিহাস আমাদের মনে করিয়ে দেয়- বাংলাদেশ রাষ্ট্রের স্থপতিকে হত্যার মাধ্যমে  মুক্তিযুদ্ধের অর্জিত বাংলাদেশকে বদলে দেয়া অপশক্তিগুলোর সম্মিলিত প্লাটফর্ম বিএনপি। মুখপাত্র হিসাবে পাদপ্রদীপে অবৈধ ক্ষমতাদখলকারী মেজর জিয়া, আর এক পাশে বিচ্যুত বাম যারা মুক্তিযুদ্ধকে দুই কুকুরের লড়াই বলে চিহ্নিত করেছিলো আরেক পাশে জামায়াতে ইসলামী সহ ডানপন্থী দলগুলো যারা গনহত্যায় অংশ নিয়েছিলো। সামরিক শাসক , বিচ্যুত বাম আর গনহত্যাকারী ডানপন্থীদের সম্মিলনে যে প্লাটফর্ম- সে আর যাই হোক গনতন্ত্রকামী, নিয়মতান্ত্রিক রাজনৈতিক দল হয়ে উঠতে পারেনা। 
তবু ইতিহাস কাউকে কাউকে কখনো কখনো সুযোগ করে দেয় নিজেকে সংশোধনের।  শুভ’র পক্ষে, স্বাভাবিকত্বের পক্ষে, নিয়মতান্ত্রিকতার পক্ষে নিজের অবস্থান স্পষ্ট করার। আশির দশকে স্বৈরাচার এরশাদ বিরোধী আন্দোলন খালেদা জিয়ার নেতৃত্বাধীন বিএনপিকে সেই সুযোগ করে দিয়েছিলো, বিএনপি সুযোগ নিয়েছিলো এবং ফলাফল পেয়েছিলো। দীর্ঘ পনেরো বছরের সামরিক শাসনের পর অবাধ গনতান্ত্রিক নির্বাচনে  জনগনের ভোটে বিজয়ী হয়ে রাষ্ট্র ক্ষমতায় এসেছিলো তারা। তখন গোটা পৃথিবীতেই বইছে পরিবর্তনের হাওয়া, স্নায়ু যুদ্ধের আপাততঃ অবসান ঘটেছে, মুক্ত অর্থনীতির জয় জয়কার- অনেক আত্মদানের মাধ্যমে স্বৈরাচারের পতন ঘটিয়ে অবাধ নির্বাচনের মাধ্যমে নতুন বাংলাদেশ, নতুন স্বপ্ন। বিএনপি সুযোগ পেয়েছিলো সেই শুভ স্বপ্নের সাথে নিজেকে সম্পৃক্ত করার- নিজের জন্ম পাপ মোছে গনতান্ত্রিক, স্বাভাবিক রাজনীতির ধারায় চলার।  
 মাগুরার উপনির্বাচন, ১৫ ফেব্রুয়ারীর গা জোয়ারী নির্বাচন স্মৃতিতে রেখেও বলা যায়  ১৯৯১ থেকে ৯৬ সময়কালে বিএনপি মোটামুটি নিয়মতান্ত্রিক রাজণীতির ধারাতেই ছিলো। এসময়ে যে বিরোধী দল দমন, রাজনৈতিক সংঘর্ষ হয়নি তা না, কিন্তু যে মাত্রার তা বাংলাদেশ মাপে অস্বাভাবিক মাত্রার ছিলো বলা যায়না। তখনো খালেদা জিয়া বিএনপির মুখ্য চালিকা শক্তি, তারেক রহমান নয়।
 ২০০১’র নির্বাচনে যে বিএনপি ক্ষমতায় এলো তার ও প্রধান খালেদা জিয়া বটে কিন্তু চালকের আসনে তখন আসীন তারেক রহমান। তারেক রহমানের বিএনপি আর খালেদা জিয়ার বিএনপি যে এক না সেটা হাড়ে হাড়ে টের পেলো বাংলাদেশ পরবর্তী পাঁচ বছর। এরশাদ বিরোধী আন্দোলন ও প্রথম পর্যায়ের ক্ষমতাকালীন সময়ে বিএনপি নিয়মতান্ত্রিক রাজণীতির ধারায় প্রবেশ করার যে প্রবণতা দেখিয়েছিলো- তারেক রহমানের নেতৃত্বাধীন দ্বিতীয়বারের ক্ষমতার বিএনপি সেটাকে অস্বীকার করে ফিরে গেলো তার মৌলে। সন্ত্রাস, ষড়যন্ত্র, বিরোধীপক্ষকে নৃশংসভাবে হত্যার মাধ্যমে উৎখাতের চর্চা শুরু হলো তারেক রহমানের তত্বাবধানে। চাইলেই স্মৃতি থেকে মুছে ফেলা সম্ভব না- ২০০১ এর নির্বাচনের পর পরই দক্ষিন বাংলায় ধর্মীয় সংখ্যালঘুদের বিরুদ্ধে চালিত গনসন্ত্রাস, আহসান উল্লাহ মাষ্টার- শাহ কিবরিয়ার মতো সজ্জন রাজনীতিবিদদের হত্যা, শেখ হাসিনাকে হত্যার উদ্দেশ্যে একুশ আগষ্ট গ্রেনেড হামলা, দেশ জুড়ে জঙ্গীবাদের উত্থানে প্রনোদনা যোগানো- তালিকা ছোট নয়। বাংলাদেশের মতো তৃতীয় বিশ্বের দেশে রাজনৈতিক সংঘাত অপ্রচলিত নয় কিন্তু রাষ্ট্রক্ষমতায় থাকা অবস্থায় বিরোধী রাজনীতিকদের তালিকা করে হত্যা, প্রধান বিরোধী দলীয় নেত্রীকে হত্যার উদ্দেশ্যে হামলা কোনভাবেই নিয়মতান্ত্রিক রাজনীতির সংজ্ঞায় পড়েনা। 
ধারনা করা হয়েছিলো ১/১১ এর সময় আওয়ামী লীগ এবং বিএনপি দুইদলকেই যে তিক্ত অভিজ্ঞতার ভেতর দিয়ে যেতে হয়েছিলো, পরবর্তীতে ন্যুনতম সমঝোতাটুকু তারা নিশ্চিত করবে। তারেক রহমান ইতিমধ্যে দেশ ছাড়া কিন্তু খালেদা জিয়ার হাতে বিএনপির লাগাম আর নেই। বিএনপিকে গ্রাস করে নিয়েছে সর্বাংশে সন্ত্রাসী সংগঠন, গনহত্যার দোসর জামাত। ফলে বিএনপির তত্বাবধায়ক সরকার আন্দোলন বা সরকার বিরোধী আন্দোলন আর রাজনৈতিক আন্দোলন থাকেনা, সেটা শেষ পর্যন্ত হয়ে দাঁড়ায় জামায়াতের যুদ্ধাপরাধীদের বিচার বানচালের জন্য বাংলাদেশ রাষ্টের বিরুদ্ধে সশস্ত্র আক্রমন- যে সকরুণ অভিজ্ঞতা বাংলাদেশকে প্রত্যক্ষ করতে হয়েছে ২০১৩ এর ডিসেম্বর মাস জুড়ে। যাত্রীবাহী গাড়ী ও  রেলে আগুন, রেল লাইন উপড়ে ফেলা, থানা আক্রমন, পুলিশ হত্যা কোন পরিস্থিতিতে নিয়মতান্ত্রিক রাজণীতি নয়, নয় সরকার বিরোধী আন্দোলন। 
দেশ ব্যাপী এই নজরবিহীন সন্ত্রাস ছড়িয়ে দিয়েও বিএনপি জামায়াত জোট ৫ জানুয়ারী ২০১৪ র একতরফা, অগ্রহনযোগ্য নির্বাচন আটকাতে পারেনি, পারেনি সরকার গঠন থামাতে।  
একবছর পর গনতন্ত্র পুনরুদ্ধারের নামে, সরকারবিরোধী আন্দোলনের নামে আবার শুরু হয়েছে সন্ত্রাস ও হত্যার বিভীষিকা। গনতন্ত্র হচ্ছে সেই প্রক্রিয়া যেখানে সরকার ও বিরোধীদল দুপক্ষেই জবাবদিহীতা করতে হবে। গনতন্ত্র যেমন সরকারের জন্য নয়, তেমনি বিরোধী দলের জন্য ও নয় ব্ল্যাংক চেক নয়।  মত প্রকাশ করার- রাজনৈতিক কর্মসূচী পালন করা গনতান্ত্রিক অধিকার কিন্তু সন্ত্রাস কোন অধিকার নয়।  সরকার বিরোধী আন্দোলন আর রাষ্ট্রবিরোধী কর্মকান্ড কোনভাবেই এক হতে পারেনা। বিএনপি জামায়াত জোট নিয়মতান্ত্রিক রাজনীতির ধারাবাহিকতা থেকে সরে এসেছে ২০০১-০৬ সময়ের মধ্যে, নিয়মতান্ত্রিক রাজনীতিকে কবর  দিয়েছে ২০১৩ এর ডিসেম্বরে দেশ জুড়ে ছড়িয়ে সন্ত্রাসের মাধ্যমে এবং নিজেদের সন্ত্রাসী সংগঠন হিসেবে আরো বেশী করে প্রতিষ্ঠিত করছে চলমান ‘গনতান্ত্রিক’ আন্দোলনের কালে। 
বিএনপি- জামাত জোট ছাড়াও সরকারের বাইরে ক্রিয়াশীল আরো কিছু গোষ্ঠী রয়েছে। বামধারার ছোট ছোট রাজণৈতিক দল  যাদের ভোটের শক্তি না থাকলে ও মিডিয়া কাভারেজ আছে, আছেন প্রগতিশীল সংস্কৃতিকর্মী, সুশীল বলে পরিচিত কিছু মুখ এবং এনজিও মালিকেরা- এরা সরকার এবং বিরোধী দল দুপক্ষেরই সমান সমালোচনা করে, দুপক্ষের আলোচনার মাধ্যমে সমস্যার সমাধান আশা করছেন। নানা চ্যানেলের টক শো, পত্রিকার কলামে এমনটি দেখা যাচ্ছে। তিন সপ্তাহ ধরে চলমান সন্ত্রাসকে এরা ‘রাজনৈতিক সমস্যা’ বলে এখনো বিবেচনা করছেন। কিন্তু কোথাও কেউ এই প্রশ্নটি উত্থাপন করছেন না- গনতন্ত্রের কোন কাঠামোতে, নিয়মতান্ত্রিক রাজনীতির কোন ধারনায় বিরোধী দলের সশস্ত্র চোরাগোপ্তা হামলার সুযোগ আছে? সরকারকে আলোচনায় বসার দাবী জানানোর আগে কেনো বিরোধী দলকে চাপ প্রয়োগ করা হচ্ছেনা  সন্ত্রাস পরিহার করে নিয়মতান্ত্রিক রাজনীতির ধারায় ফিরে আসার? কেনো একটা খুব স্থুল বিষয় আমরা স্বীকার করছিনা- একটা রাজনৈতিক দল যখনই গাড়ীতে আগুন দিলো, পথচারীর উপর পেট্রোল বোমা হামলা করলো, রেল লাইন উপড়ে ফেললো তখন সে আর রাজণৈতিক দলের মর্যাদা দাবী করতে পারেনা। 
২০১৪ এর ৫ জানুয়ারীর যে নির্বাচনের মাধ্যমে আওয়ামী লীগ সরকার ক্ষমতায় সেটি আইনের বিবেচনায় অবৈধ না হলেও গনতন্ত্রের ধারনায় অগ্রহনযোগ্য। হোক অগ্রহনযোগ্য তবু রাষ্ট্রের দায়িত্ব নেয়া একটা সরকার। রাষ্ট্রের প্রতি, জনগনের প্রতি তার নৈতিক ও আইনগত বাধ্যবাধকতা আছে। চলমান সন্ত্রাস মোকাবেলায় ক্ষমতাসীন সরকার আসলেই কতোটুকু আন্তরিক সেই প্রশ্ন তোলার এখনই সময়। ক্ষমতাসীন রাজনৈতিক দল আওয়ামী লীগ কি পরিস্থিতির সুযোগ নিচ্ছে? গনবিরোধী কর্মকান্ড চালিয়ে বিরোধী দল জনগনের কাছে আরো অগ্রহযোগ্য হতে থাকুক, এটাই কী আওয়ামী কৌশল? একটা রাজনৈতিক দল যে কোন পরিস্থিতি থেকেই নিজের ফায়দা আদায় করবে, করুক কিন্তু অর্পিত দায়িত্বটুকু পালন করছে কিনা সেই হিসেব কিন্তু সময়ের কাছে দিতেই হবে। সন্ত্রাসী হামলায় ফ্রান্সের বারোজন নাগরিক নিহত হলে রাষ্ট্র হিসাবে ফ্রান্স কী প্রতিক্রিয়া দেখিয়েছে সেই উদাহরন আমাদের চোখের সামনেই। হোক তৃতিয় বিশ্বের একটা দেশ, তবু তো বাংলাদেশ একটা রাষ্ট্র- তার একটা সরকার আছে, বিদ্যমান কাঠামো আছে, নিরাপত্তা বাহিনী আছে, আভ্যন্তরীন নিরাপত্তার জন্য প্রতি বছর বাজেট বরাদ্দ আছে। কিন্তু সেই নিরাপত্তা দৃশ্যমান কোথায়? পুলিশের গাড়িতে আক্রমন হলে পরে আক্রমনকারী গুলিবিদ্ধ হয়- যাত্রীবাহী বাসে আগুন দিয়ে সন্ত্রাসী নিরাপদে পালিয়ে যায় কী করে? 
দুর্ভাগ্য বাংলাদেশের। প্রধান একটা রাজনৈতিক দল যারা একাধিকার ক্ষমতায় গিয়েছে নির্বাচিত হয়ে, আগামীতে ও নির্বাচিত হবার ব্যাপক সম্ভাবনা আছে অথচ এই রাজনৈতিক দলটি তার জোটসুদ্ধ  নিয়মতান্ত্রিক রাজনীতি থেকে বিচ্যুত হয়ে গেছে। ক্ষমতায় আছে যে রাজনৈতিক দলটি, গণসম্পৃক্ততার দীর্ঘ ইতিহাস থাকার পর ও দায়িত্ব পালনে কঠোর হবার বদলে রাজনৈতিক কলা-কৌশলে আগ্রহী আর এর বাইরে যাদের প্রভাব বিস্তার করার সামর্থ্য আছে তারা স্বেচ্ছায় ভুল ছবিতে মনোযোগী। এরকম একটা আপাতঃ অসহায় সময়ে সন্ত্রাস ও নৈরাজ্যের লেলিহান শিখা ছড়িয়ে পড়ার যে আশংকা তৈরী হয়েছে, আমরা কেউ নিরাপদ নই তার থেকে এবং আমাদের প্রত্যেককে এর মূল্য দিতে হবে চড়া দামে। 
নিষ্ঠুর, নির্মোহ ইতিহাসের পাতায় লেখা হবে- গনতন্ত্রের নামে, অধিকারের নামে একটা দুঃখিনী দেশের মানুষকে পুড়িয়ে কয়লা বানানো হয়েছিলো এককালে - প্রতিরোধের কেউ ছিলোনা কোথাও।  
 

