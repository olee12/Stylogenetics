'Bangla Desh leaders setting up courts to try collaborators'।। ১২ ডিসেম্বর  ১৯৭১ 



গতকাল প্রথমবারের মতো প্রবাসী বাংলাদেশ সরকার তাদের স্বাধীন দেশে প্রবেশ করেছে । না, রাজধানী ঢাকা এখনো মুক্ত হয়নি, যুদ্ধ এগিয়ে যাচ্ছে ঢাকার দিকে ।
মাত্র ৪ দিন আগে ভারতীয় সেনাবাহিনী যশোরকে শত্রুমুক্ত করেছে এবং স্বাধীন বাংলাদেশ সরকার যশোরের দায়িত্ব গ্রহন করেছে । দায়িত্ব গ্রহনের পরপরই  বাংলাদেশ সরকার 'যুদ্ধাপরাধী ও দালালদের' বিচার নিশ্চিত করাকে তাদের প্রথম করনীয় বলে ঘোষনা দিয়েছে ।

 মাত্র ১৫ মাইল দূরে এখনো ভারতীয় ট্যাংক বহর মোতায়েন রয়েছে, গুলী বিনিময় চলছে- কিন্তু এখানে, মুক্তাঞ্চল যশোরে অন্ততঃ ২০০০ মানুষ শীতের সূর্যালোক উপভোগ করছে । গগন বিদারী 'জয়বাংলা' শ্লোগানের সাথে তারা স্বাধীনতার উষ্ণতা গায়ে মাখছে ।
উৎফুল্ল জনতা এক আটক পাকিস্তানী সৈনিককে গনপিটুনীর পর মিশনারী হাসপাতালে নিয়ে ভর্তি করেছে । খ্রীষ্টান মিশনের এক ফাদার এই নিয়ে অন্ততঃ পঞ্চাশতম বারের মতো সাংবাদিকদের কাছে বর্ণনা করছেন কি করে কলাগাছের ঝোঁপের ভেতর লুকিয়ে তিনি আত্নরক্ষা করেছিলেন । ওদের গুলীতে ঝাঁঝরা হয়ে যাচ্ছিল কলাগাছের সারি । 'সবই ঈশ্বরের কৃপা' । পুনঃ পুনঃ বর্ননায় তার কোন ক্লান্তি নেই । শুশ্রুমন্ডিত মুখে স্বাধীনতার উচ্ছ্বাস । 
সম্মিলিত মানুষের প্রকাশ ভঙ্গিমায় যুদ্ধশেষের ক্লান্তি ও ক্লেদ নেই বরং তাদের চোখেমুখে সুন্দর আগামীর এক নিশ্চিত প্রত্যয় ।
স্বাধীন বাংলাদেশের অস্থায়ী রাষ্ট্রপতি সৈয়দ নজরুল ইসলাম ও প্রধানমন্ত্রী তাজউদ্দীন আহমদ গতকাল ঘুরে গেছেন এই মুক্তাঞ্চল । এই দুই নেতার জন্য সাধারন মানুষেরা অপেক্ষা করছিল ঘন্টার পর ঘন্টা । একটা সাধারন গাড়িতে চড়ে যখন তারা এলেন মানুষেরা হর্ষ ও আনন্দে তাদের নাম ধরে চিৎকার করছিলো ।
সৈয়দ নজরুল ও তাজউদ্দীন আহমদ রাস্তার পাশে দাঁড়িয়ে বক্তৃতা করলেন । এর পাশেই একটা পরিত্যক্ত পুলিশ ফাঁড়িতে ষাটজন রাজাকার ও আঠার জন পাকিস্তানী সৈনিককে বন্দী করে রাখা হয়েছে বিচারের জন্য । মুক্তিবাহিনীর ছেলেরা বন্দীদের পাহারা দিচ্ছে ।
রাষ্ট্রপতি ও প্রধানমন্ত্রীর ভাষনে সাধারন মানুষদের মতোই রক্ত, ঘাম ও কান্নার স্পর্শ ছিলো কিন্তু সেই সাথে সাম্যবাদ ও শোষনমুক্তির স্বপ্ন ও ছিলো । তারা বলেন - মুক্তিযুদ্ধ তখনই পুর্ণতা পাবে যখন আমরা ঐক্যবদ্ধভাবে এমন এক বাংলাদেশ গড়তে পারবো যেখানে প্রতিটি মানুষ দারিদ্র মুক্ত হবে এবং শান্তি ও নিরাপত্তা নিশ্চিত করা যাবে ।

মানুষজন রিফিউজি ক্যাম্প থেকে ফিরতে শুরু করেছেন । প্রত্যাবর্তনকারীরা জানিয়েছেন অনেকে এখনো ফিরতে পারছেন না পরিবহনের অভাবে । পাকিস্তানী সৈন্য ও তাদের দালালেরা সাধারন মানুষের গরুর গাড়ী পর্যন্ত ধ্বংস করে দিয়েছে ।
এইযুদ্ধের বিভীষিকা বর্ননাতীত । এক গ্রাম থেক দুজন নারীকে ধরে নিয়ে যাওয়া হয়েছে । নিশ্চিত ভাবে তারা ধর্ষনের শিকার হয়েছেন । আরেক গ্রামের একজন নারীকে ধর্ষন করা হয়েছে তার স্বামী ও ৩ বছরের সন্তানের সামনে । পাশের গ্রামে কয়েক শো মানুষকে হত্যা করা হয়েছে এক সাথে । 
ভারতীয় সেনাবাহিনীর কর্মকর্তারা  খুব সতর্ক থাকছেন তাদের আচরনে যেনো এই শোকাহত মানুষেরা নতুন করে আহত না হয় । না, এখন পর্যন্ত ভারতীয়দের বিরুদ্ধে কোন অভিযোগ শুনা যায়নি । 
এই যুদ্ধদিনের ভয়ংকর অভিজ্ঞতা থেকে মানুষের প্রাপ্তি একটাই- বেঁচে থাকার আকাঙ্ক্ষা, টিকে থাকার প্রত্যয় । শুধু ব্যক্তি হিসেবে নয় একটা গোটা জাতি হিসেবে টিকে থাকার এই প্রেরণা এখন সুদৃঢ় বাংলাদেশে । 
অস্থায়ী রাষ্ট্রপতি গতকাল তার ভাষনে নিশ্চিত করছেন - যুদ্ধাপরাধের দায়ে স্বাধীন বাংলাদেশে চারটি রাজনৈতিক দলকে নিষিদ্ধ ঘোষনা করা হবে। এরা হলো- মুসলিম লীগ, জামাতে ইসলামী, নেজামে ইসলাম এবং পিপল'স ডেমোক্রেটিক পার্টি । 

