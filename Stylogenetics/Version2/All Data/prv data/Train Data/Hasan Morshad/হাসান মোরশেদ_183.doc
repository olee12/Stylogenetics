প্রতিক্রিয়া পোষ্টঃ-ছাত্ররাজনীতির মুলধারা প্রতিস্থাপনের জলপাই ক্যালকুলেশন?



.
'৯০ এর ডিসেম্বরের ৬ তারিখে যখন এরশাদ পতন ঘটল,আমরা তখন এসএসসি পরীক্ষার জন্য দিন গুনছি । ছোট্ট মফস্বল শহর,যেখানে কলেজের প্রথম ও দ্বিতীয় বর্ষের ছাত্ররাই ডাকসাইটে ছাত্রনেতা,সেখানে হাইস্কুলের  উঁচু ক্লাশের ছেলেরা ও তখন লড়াকু কর্মী ।
মনে পড়ে,৮৭ থেকে ৯০ এই সময়ের মধ্যে যখনই ঢাকা  কিংবা অন্য কোন বিশ্ববিদ্যালয়ে স্বৈরাচারবিরোধী আন্দোলন জোরদার হয়েছে,পুলিশের সাথে বিশ্ববিদ্যালয়ের ছাত্রদের সংঘর্ষ হয়েছে,কোন আন্দোলনকারী নিহত হয়েছেন-সেই খবর মুহুর্তেই ঢেউ তুলতো রাজধানী থেকে অন্তঃত ৫০০ মাইল দুরের মফস্বলে ও ।  কলেজের ছাত্ররা মিছিল নিয়ে বেরিয়ে আসতেন, স্কুলে বসে আমরা ও মিছিলের খবর পেয়ে যেতাম,ক্লাশ বন্ধ করে মিছিলে দৌড় । এরকম মিছিল থেকে একবার কোর্ট জ্বালিয়ে দেয়া হয়েছিল, আরেকবার কয়েকজন মিছিলকারীকে পুলিশ গ্রেপ্তার করলে থানা আক্রমন করা হয়েছিল ।
দেড়যুগ আগের সেই সময়টাকে মনে পড়লো আজ, পত্রিকার পাতায় চোখ রাখার পর ।
সরকার প্রস্তাবিত নারীনীতি বিরুদ্ধে ঢাকায় মৌলবাদীদের তান্ডব,বায়তুল মোকাররম দখল,পুলিশের অস্ত্র কেড়ে নেয়া  এবং ঢাকার ঘটনার রেশ ধরে মাদ্রাসা ছাত্রদের হাটহাজারী থানা আক্রমন । 
গতবছর ঢাকাবিশ্ববিদ্যালয়ে ছাত্রবিক্ষোভ হয়ে গেলো ।  সেই বিক্ষোভ কি কঠোর ভাবে দমন করা হলো,তার স্বাক্ষী সময় । শুনতে পাই,আন্দোলনকারী কয়েকজন ছাত্রের এখনো কোন খবর পাওয়া যায়নি । যারা গ্রেপ্তার  হয়েছিলেন সেই শিক্ষক ও ছাত্রদের উপর বর্বর নির্যাতনের কিছু বর্ননা  ও আমরা শুনেছি ।  জরুরী অবস্থায় বিক্ষোভ করা বে-আইনি,তাই আইনের রক্ষকেরা পাশবিক উপায়ে আইনশৃংখলা বজায় রাখতে সচেষ্ট হয়েছিলেন , কি আর করা ।  ৯০ এর দিনগুলোতে ও ক্ষমতায় জেনারেল ছিলেন,ছাত্র মিছিলে ট্রাক তুলে দিতেন,তার পেটোয়া বাহিনী সরাসরি গুলী করে ছাত্র হত্যা করতো । সময়ের হিসাবে ১৮ বছর খুব বেশী সময় নয় ।  কিন্তু বাস্তব হিসেবে আজকের বাংলাদেশ আর ১৮ বছর আগের বাংলাদেশে অনেক তফাত ।আজ ঢাকায় কি ঘটছে মুহুর্তে খবর মিলে যায় ধর্মপাশা কিংবা তাহিরপুরের গ্রামে । কিন্তু সেই সময়ে বিশ্ববিদ্যালয়ে ছাত্রহত্যা হলে তার খবর মিলতো পরের দিন । সেই  পিছিয়ে পরা দিনে আন্দোলনের যে একাত্নতা ছিলো, ঢাকা বিশ্ববিদ্যালয়ে জেগে উঠা মিছিল গিয়ে প্রবল ধাক্কা দিতো সিলেট-সুনামগঞ্জের কোন সীমান্ত শহরে অথচ আজকের প্রাগসর দিনে সেই একাত্নতা ,ছাত্র আন্দোলনের সেই  তীব্রতা কি সত্যি আছে? গতবছরের ঢাবির ছাত্র আন্দোলন সারাদেশে কতোটুকু আলোড়ন তুলেছিল?
তবে কি মুলধারার ছাত্ররাজনীতি তার শৌর্য্য হারাচ্ছে?   এর পেছনে কি অন্য কোন পরিকল্পনা?
সন্দেহ তীব্রতর হয় কারন ঢাবির ঘটনায় যে তদন্ত কমিটি গঠিত হয়েছিল তার সুপারিশের ছাত্র রাজনীতি বন্ধের কথা বলা হয়েছে ।
মুলধারার যে ছাত্ররাজনীতির ঐতিহ্যগতভাবে জলপাই বিরোধীতার প্রবনতা আছে তাকে নিস্ক্রীয় করে দিয়ে কি বিকল্প ছাত্ররাজনীতিকে প্রমোট করা হচ্ছে?
প্রথমে প্রথম আলোর কার্টুন তারপর নারীনীতির বিরোধীতার নাম করে মৌলবাদী ছাত্রসংগঠনগুলো জরুরী অবস্থা ভংগ করলো, তাদের কয়জনকে গ্রেপ্তার করা হলো? কয়জন মাদ্রাসা শিক্ষককে রিমান্ডে নেয়া হলো? কোন তদন্ত কমিটি মাদ্রাসা ছাত্রদের রাজনীতি বন্ধের সুপারিশ করলো? 
বিশ্ববিদ্যালয় ছাত্ররাজনীতি যদি সারাদেশকে নেতৃত্ব দেয় তাহলে জলপাই জেনারেলদের ক্ষমতা ছাড়তে হয় কিন্তু  মাদ্রাসা ছাত্ররাজনীতি যদি ঢাকা টু হাটহাজারী করায়ত্ত করে তাহলে জলপাই জেনারেলদের ক্ষমতার আসন আরো পাকাপোক্ত হয় ।  
 
