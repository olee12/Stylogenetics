সাহেব লিন্ডসে- বিদ্রোহ ও মসলার গল্প 





তার আগে থ্যাকারে সাহেবের গল্প শুরু করা যাক।
১৭৬৫ সালে বাংলা বিহার উড়িষ্যার দেওয়ানী ইস্ট ইন্ডিয়া কোম্পানীর হাতে আসার সাথে সাথেই সিলেট চলে আসে ইংরেজদের অধিকারে। ঢাকার কাউন্সিলর প্রথম দিকে সিলেট শাসনের দায়িত্বে থাকলে ও দূরত্বের কারনে পরবর্তীতে আলাদা প্রশাসক নিয়োগের সিদ্ধান্ত হয়। ১৭৭১ সালে মিঃ সামনার প্রথম কোম্পানী প্রতিনিধি হিসেবে আসেন। সামনার ছিলেন মুলতঃ রাজস্ব সংগ্রাহক, ছিলেন সামান্য কয়দিন- তার তেমন উল্লেখ পাওয়া যায়না। 
সামনারের পর আসেন মি: থ্যাকারে ১৭৭২ সালের অক্টোবর মাসে। সিলেট জেলার প্রধান রাজস্ব আয় ছিলো চুনাশিল্প থেকে। ইছাকলস( ছাতক) ও লাউড় (তাহিরপুর) পরগনায় পাথর পুড়িয়ে চুন বানানো হত। মেঘালয় পাহাড় থেকে চুনাপাথর এনে জমানো হতো পাড়ুয়াতে( বর্তমানে কোম্পানীগঞ্জ থানা- কোম্পানীর  বাজার হিসেবেই কোম্পানীগঞ্জ)। ইছাকলস ও লাউড়ে তৈরী চুনার পাইকারী আড়ত ছিলো ভাটির আজমিরীগঞ্জবাজার। আজমীরি থেকে মেঘনা নদী হয়ে একেবারে  কলকাতা, পাটনা।  মীরকাশেমের সাথে ইংরেজের যে চুক্তি হয় সেই চুক্তিতেও সিলেটের চুনাশিল্পের বন্দোবস্ত নিয়ে আলাদা কথাবার্তা ছিলো।
থ্যাকারে সাহেব সেইসব ভাগ্যসন্ধানী ইংরেজদের একজন যারা মুলতঃ পয়সার লোভে সাত সমুদ্র তের নদী পেরিয়ে নয়া উপনিবেশ বঙ্গদেশে আসার ঝুঁকি নিয়েছিলো। সুযোগ বারবার আসেনা, থ্যাকারে ও সুযোগ হাতছাড়া করলেন না।কোম্পানীর জন্য রাজস্ব সংগ্রহের পাশাপাশি নিজেই শুরু করলেন চুনাপাথর সরবরাহের ব্যবসা। এর মধ্যে পেলেন সিলেট থেকে বিহারে ৬০ টি হাতী পাঠানোর টেন্ডার। হাতী যাবে বিহারের বেলগ্রামে। থ্যাকারে সিলেটের পাহাড় জঙ্গল থেকে ৬০ টি হাতী সংগ্রহ করে পাঠালেন প্রথমে পাটনা, পাটনায় তার ভাই বেরাদরের কাছ থেকে '৬০টি হাতি বুঝিয়া পাইলাম' রশিদ ও সংগ্রহ করলেন কিন্তু বেলগ্রামে গেলো মোটে ১৬টি!
নয়া উপনিবেশের রক্তমাংস খেতে ইয়াং ইংলিশদের নিজেদের মধ্যে ও তখন কামড়াকামড়ি। গেলো চাকরী থ্যাকারে সাহেবের কিন্তু থ্যাকারে ও কম না। ক্ষতিপুরন চেয়ে মামলা ঠুকলো কোম্পানীর বিরুদ্ধে। চাকরী ফেরত পাওয়া গেলোনা তবে ২৯,৪২৭ টাকার ডিক্রী পান।
১৭৭৭ সালে থ্যাকারে যখন বিলাত ফেরত যান বয়স তখন মাত্র সাতাশ, পকেটে নগদ দুইলক্ষ টাকা।  এই থ্যাকারে সাহেবের নাতি  গত শতকের বিখ্যাত ইংলিশ উপন্যাসিক  উইলিয়াম মেকপিস থ্যাকারে।
এবার বলা যাক লিন্ডসে সাহেবের গল্প।
থ্যাকারে বিদায়ের পর কিছুদিন ছিলেন মিঃ হলাণ্ড। হলান্ড সাহেব এ জেলার রাজস্ব নির্ধারন করেছিলেন বার্ষিক আড়াই লক্ষ টাকা এবং দাপ্তরিক নোট দিয়েছিলেন ' এই জেলার লোকেরা সহজ না এবং রাজস্ব আদায় ও সহজ হইবে না'
রবার্ট লিন্ডসে ১৭৭৮ সালে সিলেটে আসেন। তার নিজের লেখায় সিলেটের বিস্তারিত বর্ণনা রয়েছে।  ঢাকা থেকে নৌকা করে টানা সাতদিন চলার পর তিনি এসে পৌঁছান ছাতকে। সম্ভবতঃ মেঘনা নদী বেয়ে কিশোরগঞ্জ, সুনামগঞ্জের হাওর পাড়ি দিয়ে তারা ছাতক এসেছিলেন কারন তার নিজের বর্ণনাতেই পাওয়া যায়- হাওর এতো বিশাল যে তাকে সামুদ্রিক কম্পাস ব্যবহার করতে হয়েছিলো।  সিলেটের আমলারা ছাতকে থেকে বিশাল সম্বর্ধনা দিয়ে তাকে নিয়ে গিয়েছিলেন সিলেটে।  সিলেট পৌঁছার পর প্রথা মেনে তাকে খালি পায়ে ঢুকতে হয়েছিলো হযরত শাহজালালের মাজারে, সিলেটের শাসকদের জন্য যা অবশ্য মান্য প্রথা হিসেবে চালু ছিলো তার ও চারশো বছর আগে থেকে। 
 সমুদ্রদূরবর্তী অঞ্চল হলে ও  সিলেটের পাহাড়ে নৌকা ও জাহাজের নির্মানের উপযুক্ত কাঠ পাওয়া যেতো আর জাহাজের প্রতি ছিলো লিন্ডসের আগ্রহ। স্থানীয় সূত্রধরদের দিয়ে তিনি একে একে আটটি সমুদ্রগ্রামী জাহাজ বানান The Sylhet, The Augusta, The Beauty, The Highland Queen, The Tiger, The Buffalo and Rhinoceros। এদের মধ্যে The Augusta ছিলো সর্ববৃহৎ, চারশো টন মাল টানতে পারতো এবং কামান বসানো ছিলো আঠারোটি। মাদ্রাজে দুর্ভিক্ষ শুরু হলে এই জাহাজে করে বরিশাল থেকে ১৫০০০ হাজার বস্তা চাল পাঠানো হয়েছিলো বঙ্গোপসাগর ধরে। জাহাজ বিক্রী করে ভালো পয়সা কামালে ও লিন্ডসে মা খুব খুশী ছিলেন না পুত্রের এই কর্মদক্ষতায়। পুত্রকে চিঠি লিখেন-  'বাবা রবার্ট শুনতে পেলাম তুমি একজন উঁচুদরের জাহাজ নির্মাতা হয়েছো। এ বিষয়ে তোমার কুশলতায় আমি সন্দিহান নই কিন্তু তুমি আর যাই করো নিজের হাতে গড়া জাহাজে কিন্তু বিলাতে আসার চেষ্টা করোনা'
সিলেটিদের কর্মদক্ষতার প্রশংসা করে লিন্ডসে লিখেছেন- 'জাহাজ নির্মানে আমার সফলতা সিলেটিদের বুদ্ধিমত্তার ফলশ্রুতি' 
লিন্ডসের বার্ষিক বেতন মাত্র ৫০০০ হাজার টাকা। এত দূর দেশে এসে এই টাকায় পোষায়না। তাই লিন্ডসে ও মন দিলেন পূর্বসূরীদের মতো চুন বানানোর ব্যবসায়। বুদ্ধিমান তরুন লিন্ডসে দেখলেন চুনশিল্পের মুল কাঁচামাল  আসলে পাড়ুয়া সংলগ্ন সুউচ্চ পাহাড়ে লুকিয়ে আছে- ঐ পাহাড় তখনো কোম্পানীর দখলে না। লিন্ডসে সিদ্ধান্ত নিলেন ঐ পাহাড়ের আদিবাসী রাজাদের সাথে চুক্তি করতে হবে। ভোলাগঞ্জ আসলেন লিন্ডসে, তার নিজের বর্ননায় বলেন- প্রকৃতির এমন রুপমাধুরী আর কথাও নেই, এ যেন ভূ-স্বর্গ, পাহাড়ের গায়ে মনোমুগ্ধকর জলপ্রপাত, নদীর জল স্ফটিকের ন্যায় স্বচ্ছ কিন্তু অধিবাসীরা অদম্য। এই অদম্য খাসিয়াদের সাথেই 'বন্ধুত্ব' করে চুনাপাথর সরবরাহের চিরস্থায়ী বন্দোবস্ত করে ফেললেন ধুর্ত লিন্ডসে। 
ব্যবসা বানিজ্যে দারুন সফল হলে ও লিন্ডসের সিলেট শাসন খুব সহজ ছিলোনা। ১৭৮২ সালে মহররমের সময় সিলেটের মুসলমানরা ইংরেজদের বিরুদ্ধে সর্বাত্বক বিদ্রোহ করে। বর্তমানে শাহী ঈদগার কাছে টিলার ঢালে পীরজাদার নেতৃত্বে ৩০০ মুসলমান সরাসরি যুদ্ধে লিপ্ত হন ইংরেজদের সাথে। পীরজাদা ও লিন্ডসের মধ্যে তলোয়ার যুদ্ধে লিন্ডসে তলোয়ার ভেঙ্গে গেলে, পীরজাদার বুকে গুলী চালান লিন্ডসে। পীরজাদা ও তার দুইভাই সৈয়দ হাদী ও সৈয়দ মাদী নিহত হন। তাঁদের কবর আছে অনতিদূরের মানিকপীরের টিলায়। 
মুসলমানদের বিদ্রোহের পর লিন্ডস'কে মোকাবেলা করতে হয় নবাব রাধারাম এর। রাধারমা দক্ষিন-পূর্ব সিলেটের ত্রিপুরা সংলগ্ন পাহাড় জঙ্গল আবাদ করে নিজের জমিদারী পত্তন করেছিলেন- পাহাড়ের আদিবাসী কুকিদের তার সৈন্যদলে ভুক্ত করে রাধারাম শক্তিশালী হয়ে উঠেছিলেন। ১৭৮৬ সালে তিনি কোম্পানীকে কর দিতে অস্বীকৃতি জানান এবং নিজেকে স্বাধীন ঘোষনা করেন। লিন্ডসের হুকুমে লেফটেনেন্ট ডেভিডসনের নেতৃত্বে দুইশতাধিক বন্দুকধারী সৈনিক  রাধারামকে দমনে অগ্রসর হয়। শনবিলের দুইপাড়ে যুদ্ধবাধে। রাধারামের কুকি সৈন্যদের আক্রমনে কোম্পানী সৈন্য পিছু হটে।  লিন্ডসে আবারো বড় অভিযান চালান, কিন্তু আবারো ব্যর্থ।
বারবার ব্যর্থ হয়ে ইংরেজরা এবার তাদের আসল কৌশল অবলম্বন করলো। রাধারামের ঘনিষ্ঠবন্ধু কানুরাম চৌধুরীকে ঘুষ দিয়ে জেনে গেলো তার রাজধানী চরগোলা'য় স্থলপথে প্রবেশের গোপন পথ। ব্যাপক প্রস্তুতি নিয়ে এবার ইংরেজ বাহিনী অতর্কিতে আক্রমন করলো অপ্রস্তুত রাধারামের বাহিনীর উপর। কুকি'রা বিপুল বিক্রমে যুদ্ধ করলে ও এবার তাদের পরাজিত হতে হলো, রাধারাম ছদ্মবেশে পালালেন। পরে ধরা পড়লেন এক বারুনীর মেলায়। লোহার পিঞ্জিরায় বন্দী করে তাকে সিলেট শহরে পাঠানো হয় কিন্তু বিদ্রোহী রাধারাম শহরে পৌঁছানোর আগেই আত্মহত্যা করেন। রাধারামের রাজধানী ভূমিস্যাৎ করা হয়। গ্রাম্য গাঁথায় বেঁচে থাকেন  রাধারামঃ
'কান্দেরে চরগোলার লোক দেশ দেশান্তর
জয়মঙ্গল আসিয়া যবে চরগোলা নগর
ডোম চাড়ালে মিলিয়ারে বানাইয়া দিমু ঘর'
জয়মঙ্গল, রাধারামের পুত্র। ধৃত হয়েছিলেন বাবার সাথেই। মানুষের আশাবাদ ছিলো জয়মঙ্গল ফিরে আসবেন। নিঃস্ব জয়মঙ্গলকে ডোম চাড়ালরা মিলে ঘর বানিয়ে দেবে।
জয়মঙ্গল ফিরে আসেন, কিন্তু ডোম চাড়ালের জয়মঙ্গল নয়- বৃটিশের চৌধুরী হয়ে, সে অন্য গল্প। 
আজকের গল্প শেষ করা যাক লিন্ডসে সাহেবকে দিয়েই
এটা ১৮০২ সালের গল্প। লিন্ডসে সিলেট থেকে বিলাতে ফিরেছেন, একেবারে বিলাতের জমিদার হয়ে। একদিন প্রাতভ্রমনকালে এক কৃশকায় ভারতীয়কে দেখলেন তার বাড়ির কাছে ঘুরঘুর করতে। বাড়ী কোথায়-জিজ্ঞেস করতে জানালো- কলকাতা। লিন্ডসে তাকে চেপে ধরলেন- তুমি কলকাতার নও, তোমার বাচনভঙ্গী বলছে তুমি সিলেটি। সিলেটী লোকটি স্বিকার করলো এবং বিনীত ভাবে জানতে চাইলো এই এলাকায় লিণ্ডসে নামে কোন লোক আছে কিনা?
লিন্ডসে তাকে নিজের বাড়িতে নিয়ে এসে বললেন- আমিই লিন্ডসে। তুমি কে? সিলেটী লোকটি সরল, আশ্চর্য্য এবং রাগান্বিত কন্ঠে জানালো সূদুর সিলেট থেকে জাহাজ চেপে সে বিলাতে এসেছে লিন্ডসে কে খুন করতে। সে- সেই পীরজাদার সন্তান যাকে বিশবছর আগে হত্যা করেছিলেন লিন্ডসে স্বয়ং। নাম তার সৈয়দ উল্লাহ। ধূর্ত লিন্ডসে বোকা সিলেটীকে বোঝাতে সক্ষম হলেন- প্রান রক্ষার্থে তিনি বাধ্য হয়েছিলেন, এ ছাড়া পীরজাদার সাথে তার কোন শত্রুতা ছিলোনা, তবু যেনো সৈয়দ উল্লাহ তার পিতৃহন্তারককে ক্ষমা করে দেয়।
সৈয়দ উল্লাহর ঝুলিতে ছিলো ভারতীয় মসলা আর লিন্ডসে সাহেব ও মিস করছিলেন ভারতীয় রান্না অতএব আমাদের সৈয়দ উল্লাহ বিবর্তিত হলেন লিন্ডসে সাহেবের ঘনিষ্ঠ পাচক রূপে।  
( আগ্রহী পাঠক পড়ে নিতে পারেন- অচ্যুতচরন তত্বনিধির 'শ্রীহট্টের ইতিবৃত্ত' এবং সৈয়দমুর্তাজা আলীর 'হজরত শাহজালাল ও সিলেটের ইতিহাস' । এই ব্লগপোস্ট কোন ইতিহাস রচনা নয়, শুক্রবারের বিকেলের গল্পস্বল্প মাত্র। আরেকদিন সুযোগ হলে- ছাতকের চুনাপাথর ব্যবসায় এক ইংরেজ ব্যবসায়ীর তিনপুরুষের গল্প এবং অতি অবশ্যই স্বাধীন জৈন্তিয়াপুরি রাজ্যের গল্প হতে পারে ) 


