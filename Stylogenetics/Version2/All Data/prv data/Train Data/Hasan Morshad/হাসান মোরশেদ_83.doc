আনু মোহাম্মদের উপর হামলা যখন আরো কিছু নাগরিক হিসেব নিকেশের ক্ষেত্র তৈরী করে



.

আনু মোহাম্মদ এবং তাঁর সহযোদ্ধাগন যেদিন পুলিশী বর্বরতার শিকার হন,সেদিনই র‌্যাবের হাতে গ্রেপ্তার হন দক্ষিন-পশ্চিমাঞ্চলের অপরাধ-জগতের অন্যতম গড ফাদার,চোরাচালানী দলের প্রধান আহসান কবির ওরফে হাসান এবং তার ভাই আরেক সন্ত্রাসী মিজান।
আনু মোহাম্মদের উপর হামলার প্রতিবাদে যখন শুভবোধ সম্পন্ন মানুষেরা রাজপথের মিছিলে, ফেসবুকের স্ট্যাটাসে,  পত্রিকার বিবৃতিতে, টিভির টক-শোতে ঝড় তুলছেন তখন হরিনার বিলের বাবুর পুকুর পাড়ে লাশ হয়ে গেছেন দুই সহোদর সন্ত্রাসী। 
সুক্ষ অনুভূতিপ্রবন পাঠক হয়তো এরই মধ্যে ক্ষেপে উঠছেন, আনু মোহাম্মদ প্রসংগে সন্ত্রাসী সহোদরদের টেনে আনায়। দেশের প্রাকৃতিক সম্পদ রক্ষার মতো মহতী আন্দোলনের পুরোধা, বিশ্ববিদ্যালয়ের সম্মানিত শিক্ষকের সাথে সন্ত্রাসী গডফাদারদের প্রসংগ টানা কতোটুকু যৌক্তিক? 
 সবিনয়ে বলি- যৌক্তিক! যুক্তির  সহজ সুত্রটি  হলো রাষ্ট্রের সাথের সম্পর্কের মুল। অধ্যাপক আনু মোহাম্মদ, গডফাদার হাসান দুজনেই বাংলাদেশ রাষ্ট্রের নাগরিক। নাগরিক হিসেবে দুজনেই এই রাষ্ট্রের কাছ থেকে কিছু মৌলিক অধিকার নিশ্চয়তা পাওয়া অধিকার সংরক্ষন করেন। মৌলিক অধিকারের এই নিশ্চয়তাগুলোই রাষ্ট্রের সাথে নাগরিকের সম্পর্কের টিকিয়ে রাখে।
মত প্রকাশের স্বাধীনতা এবং আত্নপক্ষ সমর্থনের সুযোগ পাওয়া  রাষ্ট্র কর্তৃক নাগরিক প্রদত্ত নিশ্চয়তার অংশ।
এমনকি যে নাগরিক রাষ্ট্রের বিরুদ্ধে  সশস্ত্র হয়, তাকে ও রাষ্ট্র বিনা বিচারে হত্যা করতে পারেনা। কমরেড সিরাজ শিকদার বাংলাদেশ রাষ্ট্রের বিরুদ্ধে সশস্ত্র বিপ্লব শুরু করেছিলেন, তবু তার বিচারবহির্ভূত হত্যাকাণ্ড এখনো প্রশ্ন তুলে। বাংলাদেশ রাষ্ট্রের জন্ম ঠেকানোর জন্য যারা গনহত্যার মতো  অপরাধ করেছিলো তাদের বিচার ও আমরা আইনি প্রক্রিয়ায় মাধ্যমে চাচ্ছি। চোখের বদলে চোখ তুলে নেয়ার পরিনতি শেষ পর্যন্ত অন্ধত্ব- এই সহজ সত্য অনুধাবন করতে গান্ধীজি হতে হয়না।
কিছুদিন আগে পড়ছিলাম পত্রিকায় জজ মিয়ার কাহিনী। ২১ আগষ্টের বোমা হামলার মুল অপরাধীদের আড়াল করতে কি করে একজন নিরপরাধ নিরীহ মানুষকে পিটিয়ে, প্রলোভন দেখিয়ে স্বীকারোক্তি দিতে বাধ্য করেছিলো রাষ্ট্রীয় নিরাপত্তা বাহিনী।  তৎকালীন বিরোধী দলীয় শেখ হাসিনাকে ই-মেইলে হুমকী দেয়ার অভিযোগে নিরপরাধ এক তরুনকে গ্রেপ্তার করে নির্যাতন চালিয়েছিলো পুলিশ। প্রেক্ষাপট বদলে যাওয়ায় জজ মিয়া কিংবা সেই তরুন হয়তো প্রানে বাঁচলেন কিন্তু তাদের উপর যে শারীরিক, মানসিক নির্যাতন চললো-সারা জীবনের জন্য যে ক্ষতি হয়ে গেলো তাদের, তার ক্ষতিপূরন দেবে কে? 
স্বৈরাচার বিরোধী আন্দোলনের নয় বছরে বাংলাদেশের কতো হাজার হাজার তরুন পুলিশী বর্বরতার শিকার হলেন,কতো জন সারা জীবনের জন্য পঙ্গু হয়ে গেলেন অথচ স্বৈরাচার পতনের পর কোন নাগরিক সংহতি, কোন সচেতন উদ্যোগ এই তরুনদের পক্ষ থেকে পুলিশী নির্যাতনের বিচারের দাবী তুললেন না।
রাতের অন্ধকারে শামসুন্নাহার হলে পুলিশের হামলা, চারুকলার ছাত্র-শিক্ষকদের পিটানো,ক্রিকেট মাঠে বয়োবৃদ্ধ সাংবাদিককে আক্রমন এসব তো মাত্র সেদিনের ঘটনা।  এক একটা ঘটনা ঘটে, সংক্ষুব্ধ নাগরিকগন টগবগ করেন তারপর গল্প সেই একই, বিস্মরন।
পুলিশ কর্মকর্তা কোহিনূর, আকবর এরা তো ভালোই আছে এখনো অথচ এদের ও বিচারের প্রতিশ্রুতি দেয়া হয়েছিলো।
বাংলাদেশ আন্দোলন সম্ভবা দেশ। জরুরী-অজরুরী কতো ইস্যু নিয়ে এদেশে আন্দোলনে দানা বাঁধে।আন্দোলনের পরিনতিতে সরকার উলটে যায়। অথচ রাষ্ট্রের সাথে নাগরিকের মৌলিক বোঝাপড়া নিয়ে কোন আন্দোলন গড়ে উঠলোনা এই দেশে, নাগরিক সংহতির কোন অবিচ্ছিন্ন প্লাটফর্ম তৈরী হলোনা। কোন আন্দোলনে পুলিশী হামলা হলে তার প্রতিবাদ হয় অথচ পুলিশী নির্যাতন নিজেই আন্দোলনের একটা ইস্যু হতে পারতো। 
আনু মোহাম্মদদের উপর পুলিশী হামলার প্রতিবাদ করতে তাঁদের আন্দোলনের সমর্থক হওয়া জরুরী নয়। তাঁর আন্দোলনের সাথে আমার  দ্বিমত থাকতেই পারে কিন্তু রাষ্ট্র যখন সহনাগরিকের মত প্রকাশে বাধা দেয় তখন এর প্রতিবাদ, প্রতিরোধ এবং সমাধান করাটা জরুরী হয়ে উঠে।  কিন্তু সমস্যা হলো আমাদের সচেতন নাগরিকেরা কেবল তাদের শ্রেনীর নাগরিক অধিকার বাধাগ্রস্ত হলেই প্রতিবাদী হন, অন্যদের বেলায় নিশ্চুপ থাকেন।
রাষ্ট্রীয় প্রতারনার শিকার একজন জজ মিয়া কিংবা বিনা বিচারে নিহত এক তরুনের স্বজনেরা যে শ্রেনীর প্রতিনিধিত্ব করেন তারা রাজপথের মিছিলে, ফেসবুকের স্ট্যাটাসে,  পত্রিকার বিবৃতিতে, টিভির টক-শোতে ঝড় তুলার সামর্থ্য রাখেন না। এবং প্রকৃত অর্থে  বাংলাদেশের ক্ষমতাপন্থী, ধর্ম পন্থী, বামপন্থী কোন রাজনৈতিক গোষ্ঠীই তাদের প্রতিনিধিত্ব করে না।
আমরা প্রত্যেকেই নিজেদের শ্রেনী বৃত্তে বন্দী হয়ে আছি, পূর্ন বিকশিত নাগরিক হয়ে উঠতে পারিনি। রাষ্ট্র এবং নাগরিক দুই আলাদা স্বত্বা, রাষ্ট্রের সাথে নাগরিকের বোঝাপড়ার বিষয়টি তাই অস্পষ্ট থেকে যায় সবসময়।
কোন আদর্শবাদী তরুন হয়তো আনু মোহাম্মদের উপর হামলার প্রতিবাদে ফেসবুক স্ট্যাটাস লিখতে লিখতে স্বপ্ন দেখেন- সমাজতন্ত্র আসলেই এইদিন বদল হয়ে যাবে।
উপহাস প্রিয় ইতিহাস বলে, কোন তন্ত্রেই নাগরিকেরা রাষ্ট্রযন্ত্রের নির্যাতন থেকে রেহাই পায়নি যতোক্ষন না তারা শ্রেনী স্বার্থের বাইরে এসে মৌলিক অধিকারের প্রশ্নে সম্মিলিত হয়নি, রাষ্ট্রের সাথে বোঝাপড়ার মতো সামর্থ্য অর্জন করেনি।

 
