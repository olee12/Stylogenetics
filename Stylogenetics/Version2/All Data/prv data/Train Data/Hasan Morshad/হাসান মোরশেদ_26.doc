রাজ্য লোপাটঃ টেস্ট কেস জৈন্তাপুর 





তামাবিল, জাফলং গিয়েছেন নিশ্চয়ই। লালাখাল, ভোলাগঞ্জ ও হয়তো কেউ কেউ  বেড়াতে এসেছেন কিংবা রাতারগুল, পাংথুমাই, লোভাছড়া। সবমিলিয়ে এক সাথে উত্তর সিলেট। কিন্তু একটু যদি পিছনে যেতে পারি আমরা- মেঘালয় পাহাড়ের নীচের এই পুরো অঞ্চল আদতে সিলেটের অংশই ছিলোনা, অংশ ছিলোনা বৃহত্তর বাংলার কিংবা আসামের। বরং এই অঞ্চল ছিলো এক আলাদা স্বাধীন রাজ্য।
যারা জানেন তারা জানেন, যারা জানেন না তারা জেনে নিতে পারেন সিলেট শহর থেকে জাফলং এর দিকে যেতে ক্যান্টনমেন্ট পেরুনোর পর থেকেই বর্তমানের জৈন্তাপুর উপজেলা এবং তার সাথে গোয়াইনঘাট, কানাইঘাট, কোম্পানীগঞ্জ এই চারউপজেলার সমগ্র এলাকা নিয়ে অতীতে  এক স্বাধীন রাজ্য ছিলো। অতীত বলতে হাজার বছর আগে ও না, মাত্র ১৭৭ বছর আগে পর্যন্ত। এই সেদিন মাত্র ১৮৩৫ সালে ইংরেজ হ্যারি সাহেব ছাতকের চুনাপাথর কলকাতা পর্যন্ত নির্বিঘ্নে নিয়ে যাবার প্রয়োজনে  পিয়াইন নদীর দখল নিতে গিয়ে তাদের কুখ্যাত ঠকবাজিতে জৈন্তিয়া রাজ্যের দখল নেন।
বর্তমান বাংলাদেশের  জৈন্তাপুর, গোয়াইনঘাট, কানাইঘাট, কোম্পানীগঞ্জ এবং ভারতের মেঘালয়ের জৈন্তিয়া হিলস জেলার প্রায় পুরোটা জুড়ে এই রাজত্ব, রাজধানী ছিলো জৈন্তাপুরের নিজপাট ইউনিয়নে।
ইতিহাস থেকে এবার আমরা নেমে আসি বর্তমানে। ৪৭ এর দেশ বিভাগের পর পাকিস্তান আমলের রাজনৈতিক, সাংস্কৃতিক ও জাতিগত নিস্পেশনের শিকার হয়ে এই অঞ্চলের সংখ্যাগুরু খাসি জনগোষ্ঠীর পাহাড়ের দিকে নির্বাসনের শুরু। আসাম ও সিলেটের অন্যান্য অঞ্চল থেকে বাঙ্গালীরা এসে বসতি স্থাপন করতে থাকে। এই বসতি স্থাপন খুব সহজ ছিলোনা তাদের জন্য। পাহাড় টিলা জংগল হিংস্র প্রানীর আক্রমন মোকাবেলা করে বসবাসযোগ্য করতে হয়েছে এইসব দুর্গম অঞ্চল। ইতিমধ্যে  বাংলাদেশ স্বাধীন হয়েছে কিন্তু স্বাধীন দেশে ও এইসব বসত গড়া মানুষের ভূমির অধিকার পায়নি। যেহেতু গোটা উত্তর সিলেট খাসি রাজাদের সম্পত্তি ছিলো তাই পাকিস্তান আমল ও বাংলাদেশ আমলে এই হাজার হাজার একর ভূমি খাস জমি হিসেবেই সরকারী দপ্তরে চিহ্নিত হয়েছে।  যে মানুষেরা গত ৭০/৮০ বছর থেকে এইসব অনাবাদী জমিকে নিজেদের শ্রম দিয়ে আবাদী করেছে কাগজপত্রে এখনো তারা অবৈধ দখলদার। অথচ এই ভূমিতেই চা বাগান জাফলং চা বাগান, লালাখাল চা বাগান, শ্রীপুর চা বাগান, লোভাছড়া চা বাগান সৃজন করে লিজ দেয়া হয়েছে অর্থ বিত্তওয়ালাদের। 
এইসব বাগানের পর ও আরো হাজার হাজার একর জমি, পাহাড়, টিলা রয়ে গেছে খাস ক্যাটাগরিতে যদিও হাজার হাজার মানুষের ঘরবসতি।  কিন্তু এই মানুষদের উচ্ছেদ করে চা বাগানের নামে জমি দখল তেমন কোন জটিল বিষয় না!
অতএব  রাজ্য দখল প্রক্রিয়ার শুরু একাধিক দিক থেকে।
বিগত বিএনপি-জামাত সরকারের শেষদিকে জৈন্তাপুরের চারিকাটা ইউনিয়নের ১২০০ একর জায়গা নিয়ে ‘মেঘালয় টি এস্টেট’ স্থাপনের প্রক্রিয়া শুরু হয় তারেক রহমান এবং সাইফুর রহমান পুত্রের আশীর্বাদে। স্থানীয় দরিদ্র মানুষেরা এর প্রতিবাদ শুরু করতে না করতেই সামরিক তত্বাবধায়ক সরকারের আগমন। আশীর্বাদের ছাতা বদলে গেলে ও দখল প্রক্রিয়া চলে পুরোদমে এবং কয়েক শো পরিবার উচ্ছেদ করে মেঘালয় টি এস্টেট গঠিত হয়ে যায়।
বিএনপি-জামাত জমানায় যদি ১২০০ একর গিলে ফেলা যায় তাহলে আওয়ামী জমানায় গিলতে না পারা রীতিমতো প্রেস্টিজ ইস্যু।
সারোয়ার হোসেন, কানাডা আওয়ামী লীগের সভাপতি তিনি বানকান টি এস্টেট এর নামে ১৮০০ একর জমির জন্য আবেদন করেছিলেন ২০০৬ সালে। তার এই আবেদন তখন চাপা পরেছিল। আওয়ামী লীগ ক্ষমতায় আসার পরের দিন ( হ্যাঁ পরের দিনই) তার আবেদন পুনরুজ্জীবিত হয়।  এর মধ্যে দৃশ্যপটে হাজির হন মাহমুদুর রহমান নামের আরেক ক্ষমতাধর। তিনি ঢাকার লোক- কখনো দেশের সবচেয়ে প্রভাবশালি পত্রিকার দোহাই দেন কখনো ঘোষনা দেন অর্থমন্ত্রীর ঘনিষ্ঠ জন বলে। তিনি আরো হাজার  দুয়েক একরের জন্য আবেদন করেন এবং আমাদের সহজ সরল (!) অর্থমন্ত্রী  তার অনুকুলে ডিও লেটার ও প্রদান করেন।  এই দুই বিগশটের পাশাপাশি ফেউ হিসাবে থাকেন লন্ডন আওয়ামী লীগের একজন মোহিদ আলী মিটু আর পূর্বোক্ত মেঘালয়ট টি এস্টেট যাদের কীর্তি তাদের একজন। সব মিলিয়ে প্রায় ছয় হাজার একর জমি বন্দোবস্তের আবেদন যে জমিতে পাঁচ হাজার মানুষের বসবাস কয়েক প্রজন্ম থেকে, এই মানুষদের অনেক পুরনো আবেদন রয়েছে জমি বন্দোবস্তের কিন্তু আইনের মারপ্যাঁচে তাদের আবেদনের কোন ব্যবস্থা নেই। 
কাগজপত্র স্বাক্ষ্য দেয় পুরো প্রক্রিয়া চলছিলো কঠোর গোপনীয়তায়। ডিসেম্বর ২০১১ থেকে মে ২০১২- ছয় মাসের মধ্যে জেলাপ্রশাসন থেকে তিনবার তাগাদা পত্র দেয়া  হয় উপজেলা প্রশাসনকে দ্রুত সরেজমিন প্রতিবেদন পাঠানোর জন্য, তাদের পক্ষে চা বোর্ডের সুপারিশ ও চলে আসে এবং স্থানীয় ভূমি কর্মকর্তা ও রিপোর্ট দেন ‘ কিছু অবৈধ দখলদার উচ্ছেদ করা গেলে এই ভূমি চা বাগানের জন্য উপযুক্ত’ ।
বন্দোবস্ত প্রক্রিয়া যখন প্রায় চুড়ান্ত তখন কোন এক প্রকারে সাধারন মানুষেরা এর খবর পেয়ে যায় এবং মানুষের প্রতিবাদ ও আন্দোলন দানা বাঁধতে থাকে।  স্থানীয় মানুষেরা  নিজ উদ্যোগেই মিডিয়ার সাথে যোগাযোগ করেন এবং গত ১২ সেপ্টেম্বর প্রথম আলোতে বিস্তারিত প্রতিবেদন প্রকাশিত হয়। একই সাথে মানব জমিন, বাংলাদেশ প্রতিদিন এবং স্থানীয় দৈনিক শ্যামল সিলেট ও প্রতিবেদন প্রকাশ করে। ঘটনাচক্রে ঐদিন বিকেলেই ছিলো জৈন্তাপুরে প্রতিবাদ সমাবেশ। সমাবেশ আয়োজনকারীরা স্থানীয় আওয়ামী লীগকে সম্পৃক্ত করতে চাইলে ও বোধগম্য কারনেই তারা সম্পৃক্ত না হয়ে বরং পুরো বিষয়টিকে জামাত বিএনপির সাজানো বলে প্রচারণা চালান যদিও জামাতকে স্পষ্টভাবেই এই  প্রতিবাদ আন্দোলন থেকে দূরে রাখা হয় ( এমনকি জৈন্তাপুর উপজেলা চেয়ারম্যান জামাতের হওয়া স্বত্বেও)। বিএনপি নেতারা সুযোগ বুঝে ঝাঁজালো বক্তৃতাবাজি করে গেছেন যদিও তাদের আমলেই ‘মেঘালয় টি এস্টেট’ এর প্রক্রিয়া শুরু হয়েছিলো সেটি বেমালুম চেপে গেছেন।
এদিকে প্রথম আলো সহ অন্যান্য জাতীয় ও স্থানীয় মিডিয়ায় এই আলোচনা ছড়িয়ে পড়ার পর জেলা প্রশাসন থেকে মৌখিকভাবে জানানো হচ্ছে বন্দোবস্তের চারটি আবেদনই প্রত্যাখান করা হয়েছে।  বিশ্বস্তসূত্রে জানা গেছে প্রধানমন্ত্রীর দপ্তর থেকে জেলা প্রশাসকের কাছে ব্যখ্যা চাওয়া হয়েছে এবং সমস্ত আবেদন বাতিলের নির্দেশ দেয়া হয়েছে। 
এদিকে জৈন্তাপুরের ভূমি রক্ষা আন্দোলনের সমর্থনে এবং সিলেটের অন্যান্য  পাহাড় নদী বনভূমি  রক্ষার দাবীতে আজকে  শহরে কর্মসূচী ঘোষনা করা হয়েছে। জৈন্তাপুরের আন্দোলনকারীরা জানিয়েছেন - চা বাগান সৃজনের নামে ছয় হাজার একর জমি বন্দোবস্ত বাতিলের লিখিত ঘোষনা এবং তাদের নামে বন্দোবস্ত না হওয়া পর্যন্ত আন্দোলন থামবেনা। 
শেষ কথাঃ  সরকারের শেষ সময়। কে কোনদিকে হাঁ করে কী গিলে খাবে সেটা সতর্ক থাকা দরকার। নিজের সম্পদের পাহারা নিজে দেওয়া ছাড়া আর কোন পথ খোলা নাই। 

প্রথম আলোর রিপোর্ট 
ছয় হাজার একর পাহাড়, টিলা ও জমি বন্দোবস্তের তোড়জোড়


