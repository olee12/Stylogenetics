ঘুরাঘুরি.কম ও আমাদের বৃষ্টিভেজা দিনগুলি  



ঘুরাঘুরি.কম নামে ফেসবুকের একটা গ্রুপ আছে আমাদের। সদস্যরা নিজেদের ঘুরাঘুরি ছবি তথ্য শেয়ার করেন গ্রুপে, নতুন কোন ভ্রমন পরিকল্পনা থাকলে সেটা ও নিজেদের মধ্যে আলাপ করে নেন। এ ছাড়া গ্রুপের পক্ষ থেকে ও মাঝে মাঝে ঘুরাঘুরি’র আয়োজন করা হয়। এ ক্ষেত্রে আনকোরা, অপ্রচলিত স্থানগুলোকে গুরুত্ব দেয়া হয়। গতবছর এরকম দুটি আয়োজন ছিলো। জুলাইয়ের ১৩,১৪ দুদিন প্রায় ৫০ জনের একটা গ্রুপ লঞ্চে করে ঘুরেছিলো দেশের উত্তর পশ্চিম সীমান্ত ঘেঁষা টাঙ্গুয়া হাওর এবং মেঘালয় পাহাড়ের নীচে টেকের ঘাট এলাকায়।  এরপর ৩১ আগষ্ট ষাট জনের একটা গ্রুপ গিয়েছিলো পাহাড়ী নদী জাদুকাটার তীরে বারিক টিল্লায়- ব্লু মুন উদযাপনে।
এ বছর জুলাই মাসের ৪,৫,৬ আরেকটা ঘুরাঘুরি’র আয়োজন  করা হয় ঘুরাঘুরি.কম এর পক্ষ থেকে। এ সময় মধ্য বর্ষা।  মেঘালয় পাহাড় ও অনেকগুলো পাহাড়ী নদী বেষ্টিত উত্তর সিলেট বর্ষায় হয়ে উঠে সবুজ, স্নিগ্ধ ও প্রানবন্ত। চেরাপুঞ্জি ঢিল ছোঁড়া দূরত্বে থাকায় বৃষ্টি হতে থাকে অবিরাম, বৃষ্টির আগে পরে মেঘ আটকে থাকে পাহাড়ের গায়ে আর বছরের অন্য সময় শীর্ণ হয়ে থাকা পাহাড়ী নদীগুলো হয়ে উঠে জীবন্ত। এবারের ট্যুর তাই পরিকল্পনা করা হয়েছিলো তিনদিন ধরে উত্তর সিলেটের পাহাড়ী নদীগুলোতে ঘুরাঘুরি।
যদি ও আগের ট্যুরগুলোতে অংশগ্রহনকারীর সংখ্যা ছিলো বেশী কিন্তু পরিবহন ব্যবস্থা ও অন্যান্য লজিস্টিক্স এর কথা ভেবে  এবার ছোট্ট দল চিন্তা করা হয়। শেষ পর্যন্ত, আট বছরের মৃন্ময় সহ ঘুরাঘুরি’র দলে সদস্য দাঁড়ায় বারো জন। ঢাকা থেকে ছয়জন, চট্রগ্রাম থেকে দুজন এবং সিলেট থেকে চারজন। এদের মধ্যে কেউ কেউ আগের ট্যুরগুলোর মাধ্যমে পরিচিত হলে ও চারজন ছিলেন একেবারেই নতুন।
৪ তারিখ ভোরের মধ্যে ঢাকা ও চট্রগ্রাম থেকে আগতরা সিলেট এসে, আগে থেকে ঠিক করা রাখা হোটেলে উঠে ফ্রেশ হয়ে  সকালের নাস্তা শেষ করে নেন। এরপর সিলেটের বাকীরা চলে এলে সকাল দশটায়, দল যাত্রা শুরু করে উত্তর সিলেটের দিকে। সেদিন অঝোর বৃষ্টি ছিলোনা কিন্তু ছায়া ছায়া আলো আর আকাশ জুড়ে মেঘ- ভ্রমনের জন্য চমৎকার ছিলো।  
প্রথম গন্তব্য লালাখাল। সিলেট থেকে গাড়ীতে করে সময় লাগলো এক ঘন্টা। উত্তর দিকে জাফলং  রোড ধরে প্রায় ৪৫ মিনিট যাওয়ার পর সারীঘাট বাজার, বাজার পেরিয়ে সারিঘাট ব্রীজ। এখানেই দেখা পাওয়া যায়  বাংলাদেশের সবচেয়ে সুন্দর নদীগুলোর একটি সারী নদী । কেউ চাইলে এখান থেকে ও ইঞ্জিন নৌকা নিয়ে লালাখাল চলে যেতে পারেন। সময় লাগে ঘন্টাখানেক।
আমরা ব্রীজ পার হয়ে আরেকটু সামনে গিয়ে মুল সড়ক বাদ দিয়ে হাতের ডানের সরু রাস্তা ধরি। সারী নদীর পাড় ধরে এগুতে গিয়েই চোখে পড়ে বিস্তীর্ণ মেঘালয় পাহাড়ের সারি ( এই দিকের পাহাড়্গুলো মুলতঃ জৈন্তিয়া পাহাড়, আররেকটু পশ্চিমে জাফলং এর কাছে গিয়ে খাসিয়া পাহাড়)  আর পাহাড়ের গায়ে থোকা থোকা মেঘ। পান্না সবুজ নদী, নীলচে পাহাড় আর সাদা মেঘ- পৃথিবীটা আসলেই অনেক সুন্দর মনে হয় এখানে। 
মিনিট পনেরো পরে আমরা চলে আসি নাজিমগড় এর তৈরী নতুন রিসোর্ট ‘ওয়াইল্ডারনেস’ এ। যদিও এখানে প্রবেশাধিকার সংরক্ষিত তবু পূর্ব অনুমতি থাকায় আমাদের কোন সমস্যা হয়নি। বিস্তীর্ণ সবুজের মাঝখানে এক অনবদ্য সৃষ্টি ‘ওয়াইল্ডারনেস ‘ । এর ‘অব্জারভেশন লাউঞ্জে বসে দেখা যায় জৈন্তিয়া পাহাড় থেকে নেমে আসা সারী নদীর উৎস মুখ, মেঘালয় পাহাড়ের দিগন্ত রেখা আর নদীর অপর পাড়ে লালাখাল চা বাগান। ‘ওয়াইল্ডারনেস ‘  দর্শন শেষে আমরা চলে আসি নদীর পাড়ে নাজিমগড়ের রেস্টুরেন্ট ‘রিভারকুইন’ এ। রিভারকুইনে দুপুরের খাবার শেষ করে নৌকা নিয়ে এবার সারী নদীর উৎস মুখে। শীতকালে, এমনকি বর্ষায় ও কয়দিন বৃষ্টি না হলে এই নদীর পানি থাকে পান্না সবুজ। অসম্ভব সুন্দর এই নদীর স্পর্শ নিয়ে  এবার আমরা ফিরে আসি গাড়ীতে। গাড়ী লালাখাল থেকে ফিরে আসতে থাকে, এবার গন্তব্য পাংথুমাই।

আমরা সারীঘাট বাজারে ফিরে আসি। সারীঘাট বাজার থেকে পশ্চিম দিকের রাস্তা ধরে ১৬ কিমি দূরে গোয়াইনঘাট উপজেলা সদর। সদর পয়েন্ট থেকে একটু বামে গেলেই গোয়াইনঘাট ডিগ্রী কলেজ। কলেজের পাশ দিয়ে সোজা উত্তরদিকে সরু রাস্তা ধরে আমরা এগোতে থাকি। আমাদের সাথে সাথে এগোতে থাকে মেঘালয় পাহাড় ( এখানে পূর্ব খাসিয়া পাহাড়)। সাথে সাথে এগোনো বোধ হয় সঠিক উপমা নয়, এখানে মনে হবে বরং পাহাড় বিপরীত থেকে এগিয়ে আসছে আলিঙ্গনের জন্য। দূরের নীল, ক্রমশঃ সন্নিকটের সবুজে পরিনত হয়। আধাঘন্টার মধ্যে আমরা পৌঁছে যাই পিয়াইন নদীর তীরে, মেঘালয় পাহাড়ের নীচে পাংথুমাই নামের ছিমছাম সুন্দর সেই গ্রামে। গাড়ী থেকে নেমেই গ্রামের মাঠ, মাঠে ফুটবল খেলা চলছে। আমরা এগোই, মাঠের পাশে এসে দাঁড়াতেই সেই বিশাল ঝর্ণা, সেই সাদা দেবদূত যেনো দূ ডানা বিস্তার করে আমাদের ডাকছে ‘আয় আয়’ । আমরা এগিয়ে যাই। পাসপোর্ট ভিসার কিছুটা অনতিক্রম্য  দূরত্ব থেকে যায় তবু আমরা সেই আশ্চর্য্য সুন্দর ‘বড়হিল’ ঝর্ণার যতোটুকু সম্ভব কাছাকাছি এসে দাঁড়াই। 

ঝর্ণার নীচ থেকেই পিয়াইন নদী  পশ্চিমে প্রবাহিত হয়ে চলে গেছে আমাদের পরবর্তী গন্তব্য বিছনাকান্দির দিকে। এখানে কোন গনপরিবহন নেই। আগে থেকে বলে রাখায় আমাদের স্থানীয় বন্ধু নৌকার ব্যবস্থা করেন। ঝর্ণাকে পেছনে রেখে পিয়াইন বেয়ে শুরু হয় বিছনাকান্দি যাত্রা। এই পথ একেবারেই অপ্রচলিত। ট্যুরিষ্টরা যায়নি আগে, মোটামুটি নিশ্চিতভাবেই বলা যায়। নদীর জলের স্বচ্ছতা, স্নিগ্ধ বালিয়াড়ী, দুপাড়ের সবুজ, বুনো হাঁসের দল - কখনো নৌকা চলে যাচ্ছে ভারতীয় সীমান্তের পাশ ঘেঁষে, দেখা যাচ্ছে ভারতীয় রক্ষীদের টহল এর মধ্যেই বাঁক পেরিয়ে বিছনাকান্দি- বিছিয়ে থাকা সুন্দর।  তখন বিকেল শেষ হয়ে আসছে, ঝিরি ঝিরি বৃষ্টি গায়ে পড়ছে, চারদিক ঘিরে পাহাড় ও নদীর সখ্যতা, তুলো তুলো মেঘের বিচরন আর আমর দাঁড়িয়ে আছে সেই সেখানে যেখানে পাহাড়ের সাতটা ধাপ পরস্পরের গায়ে লেগে আছে।
 

বিছনাকান্দি থেকে আবার পানথুমাই তখন রাত হয়ে গেছে- ঘুটঘুটে অন্ধকার, পাহাড়ের গায়ে কিছু আলো, এপাশে থোকা থোকা জোনাকী, সীমান্ত রক্ষীদের সার্চলাইট । রাত নয়টার দিকে যখন পানথুমাই ফিরেছি তখন গাঢ় অন্ধকারে ঝর্ণা দেখা যাচ্ছেনা কিন্তু চরাচরে নৈঃশব্দের মধ্যে তার নেমে আসার যে তীব্র সুর- সে অবর্ননীয়। সেই রাতে দল ফিরে আসে শহর সিলেটে, রাত এগারোটার পর।
পরদিন আমাদের গন্তব্য লোভাছড়া। আগের রাত থেকে পেট্টোলপাম্প ধর্মঘট শুরু। নো গ্যাস, নো পেট্রোল। ভিন্নপথে শেষ পর্যন্ত পেট্টোল জোগাড় করে রওয়ানা দিতে দিতে প্রায় এগারোটা। জাফলং রোড ধরে এগিয়ে প্রথম দরবস্ত বাজার। দরবস্ত থেকে গাড়ী ডানের রাস্তায় ঢুকে। চতুল বাজার পেরিয়েই হাতের বামে আবারো জৈন্তিয়া পাহাড়ের দীর্ঘ সারি। প্রাকৃতিক প্যানারোমা।  ঘন্টাখানেকের মধ্যে পৌঁছে যাই কানাইঘাট উপজেলা সদরে। সুরমা নদীর ঘাটে অপেক্ষায় ছিলেন এক স্থানীয় বন্ধু।  বামে পাহাড় রেখে সুরমা ধরে শুরু হয় যাত্রা। আধাঘন্টা পর এসে নদী বেশ বিশাল, এটি আসলে তখন তিন নদীর মোহনা। ডান দিক থেকে এসেছে বরাক, বাম দিক থেকে এসেছে লোভা। বরাক ও লোভা এসে সুরমায় মিশে চলে গেছে সিলেটের দিকে। আমরা বামে লোভার দিকে এগোই। সুরমা পানি ঘোলা হলে ও লোভা স্বচ্ছ কাঁচের মতো।

কাঁচের মতো স্বচ্ছ পানিতে দীর্ঘ পাহাড় সারির ছায়া, গ্রেট বৃটেনের লেইক ডিস্ট্রিকের স্মৃতি মনে করিয়ে দেয়। লোভা ধরে এগোতে এগোতেই বামে দেখি লোভাছড়া চা বাগান। আমরা বাগানের ঘাটে না থেমে আরো সামনে যেতে থাকি, উদ্দেশ্যে ভারতের দিকে যতোদূর যাওয়া যায়। বিজিবি ঝামেলা করতে চায় এখানে, ট্যুরিষ্টরা যাওয়া শুরু করলে অবৈধ পাথর উত্তোলনে তাদের বখরা নিতে অসুবিধা হবে বলে। আমরা ও উলটো ঝাড়ি মেরে এগোতে থাকি। ঠিক সামনেই যেখানে নদীর উপর ভারতের দীর্ঘ এক ঝুলন্ত সেতু, ঠিক সেখানটায় আমরা থামি। যারা সাঁতার জানি, তারা নদীতে নামি। নদীর পানি যে কী চমৎকার শীতল ও আরামপ্রদ হতে পারে- পাহাড়ী নদীতে শরীর না ভেজালে কেউ কোনদিন জানতেই  পারবেনা। দুপুরের খাবার ঐ নদীতে গা ভিজিয়েই [ খালি প্যাকেট যেনো নদীতে না পড়ে, সে  খেয়াল রেখেই] ।

ফেরার পথে এবার যাত্রা বিরতি লোভাছড়া চা বাগানে। বাগানের সুহৃদ ম্যানেজার অপেক্ষায় ছিলেন সকাল থেকেই। তখন প্রায় শেষ বিকেল। তার বাংলোয় চা পান শেষ করে শুরু হয় বাগানের ভেতর দিয়ে হাঁটা। প্রথমেই বিধ্বস্ত এক দালান। মুক্তিযুদ্ধের স্বাক্ষী। তখনকার মালিক পক্ষ পাকিস্তান আর্মিকে এই বাগান থেকে চা সাপ্লাই করতো। মুক্তিযোদ্ধাদের নিষেধ না মানলে এক রাতে বোমা দিয়ে উড়িয়ে দেয়া হয় ফ্যাক্টরী বিল্ডিং। এরপর বেশ উঁচু এক পাহাড় বেয়ে আমরা এসে দাঁড়াই বাগানের পুরনো বাংলোয়। লোভাছড়া বাগানের আদি মালিক মিঃফার্গুসনের বাংলো। এখানে দাঁড়িয়ে লোভা নদীর বাঁক, ভারতের পাহাড়, অনেক দূরের নদীপথ চোখে পড়ে। বাগানের ম্যানেজার গল্প করেছিলেন এই বাগানে কালো চিতা আসে মাঝেমধ্যে। কালো চিতা চোখে পড়েনা, কিন্তু বাংলোর পেছনের গভীর গিরিখাত সমীহ জাগায়। গভীর সবুজ প্রায়ান্ধকার এই গিরিখাত চুম্বকের মতো টানে, গায়ে শিরশির জাগে- ইচ্ছে হয় এই ভয়ংকর সুন্দর থেকে আর না ফিরি।

কিন্তু সূর্যাস্তের সোনালী আভা যখন ছড়িয়ে পড়ছে লোভা নদীর স্ফটিক স্বচ্ছ জলে তখন পাহাড়ের দীর্ঘ সারি, চা পাতার মাতাল ঘ্রান পেছনে ফেলে আমাদের ফিরে আসতে হয় পরেরদিনের ঘুরাঘুরি পরিকল্পনা মাথায় নিয়ে।
৬ তারিখ, ট্যুরের তৃতীয় ও শেষদিন। আমরা যাত্রা শুরু করি বৃষ্টি মাথায় নিয়ে। গন্তব্য প্রথমতঃ ছাতক। সুনামগঞ্জ রোড ধরে এগিয়ে গোবিন্দগঞ্জের কাছে হাতের ডানের রাস্তা ধরে ঘন্টাখানেকের মধ্যে ছাতক পৌছে যাই। ছাতক উপজেলা সদরে ঢুকার মুখে- শিখা সতের। সতের জন মুক্তিযোদ্ধাকে জ্যান্ত কবর দেয়া হয়েছেইলো যেখানে। নদীর ঘাটে  নৌকা নিয়ে অপেক্ষমান স্থানীয় বন্ধু, এদিকে বৃষ্টি ও থামছেনা। নৌকা প্রথমে সুরমা হয়ে ঢুকে যায় উত্তরের পিয়াইনে। আমরা পিয়াইন ধরে মেঘালয় পাহাড়ের দিক এগোতে থাকি। এখান থেকে ছাতক সিমেন্ট ফ্যাক্টরী ও বাংলাদেশ রেলওয়ের দুটো রোপওয়ে পথ চলে গেছে- প্রথমটা একেবারে ভারতের ভেতরে আরেকটা ভোলাগঞ্জে। বৃষ্টি হচ্ছে, মাথার উপরে রোপওয়ে লাইন, পাহাড় ক্রমশঃ কাছে এগিয়ে আসছে, পাহাড় জুড়ে সাদা মেঘ- আগের দুদিন যতটুকু মেঘ দেখেছি তার চেয়ে অনেক অনেক বেশী মেঘ। মেঘেরা খেলছে, কখনো পাহাড়ে ঝর্ণা দৃশ্যমান, কখনো মেঘেরা আড়াল করছে। 

পিয়াইন পেরিয়ে আমরা গিয়ে ঢুকি সোনাই নদীতে। সোনাই সরাসরি নেমে এসেছে পাহাড় থেকে। বৃষ্টি না হলে পানি একেবারে কমে যায়, যেখানে যেতে চাচ্ছি নৌকা সেখানে যায়না। আবার বৃষ্টি নামলে স্রোতস্বীনি হয়ে উঠে নদী। পাহাড়ী নদীগুলো এরকম ছলনা জানে। 
সোনাই বেয়ে রোপলাইনের নীচ দিয়ে এগোতে এগোতে আমরা পৌঁছে যাই সীমান্তবর্তী সেই গ্রামে, গ্রামের একটা বাড়ীর ঘাটে। বেশ অবস্থাপন্ন বাড়ী, বাড়ীর কর্তা মুক্তিযোদ্ধা কমান্ডার ছিলেন। এখন নেই, ছেলেরা আছেন। শিলং এর টমেটো, দেশী মুরগীর মাংস দিয়ে উদরপুর্তি করার পর আরামে ঘুম পায় কিন্তু তখনো আমাদের ঘুরাঘুরি বাকী। এবার শুরু হয় নদীর পাড় ধরে গ্রামের পথ দিয়ে হাঁটা। 

রেইনফরেস্টের মতো জংগলাকীর্ণ পথ। আধা কিমি হাঁটার পর কচি সবুজ ধানের ক্ষেত আর ধান ক্ষেতের পরেই সগর্বে মাথা উঁচু করে বিশাল পাহাড়। পাহাড়ের গায়ে একটা দুটো নয় কমপক্ষে আটটা ঝর্ণা। নেশাগ্রস্তের মতো হাঁটতে থাকি। বাংলাদেশ ভারত সীমান পিলার, একটা খেলার মাঠ। আমরা পিলার পেরিয়ে মাঠে এসে দাঁড়াই। আমরা দাঁড়িয়ে আছি চেরাপুঞ্জির ঠিক নীচে। একদিন গুগ্ল ম্যাপ ঘেঁটে এই জায়গা  চিনে নিয়েছিলাম, আজ সেইখানে দাঁড়িয়ে। এমন রঙ্গীন প্যানারোমা সম্ভবের অতীত, অসীম জুড়ে ছড়িয়ে থাকা এক ক্যানভাস- বয়ে যাওয়া স্রোতস্বীনী নদী, সবুজ ধানক্ষেত, নীল পাহাড়, এতো এতো ঝর্ণার হাতছানি আর মেঘের তুমুল কলরব। আমরা বারোজন কেউ কারো সাথে কথা বলিনা, নিঃশব্দে এই সুন্দর মেখে নিতে থাকি নিজেদের ভেতর। 

জানি ঘুরাঘুরি’র যে নেশা, সুন্দরের যে আহ্বান আমরা পেয়ে গেছি এর থেকে মুক্তি নেই আমাদের - আবারো কোন অমলিন তীর্থের খোঁজ আমরা পাবো, আবারো এইভাবে বের হবো, এইরকম ঘুরাঘুরি। 
আরো ছবি সহ একসাথেঃ 


