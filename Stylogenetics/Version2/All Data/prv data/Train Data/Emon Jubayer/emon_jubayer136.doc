গল্প: মরম জ্বীনের  কান্ড (অস্টম পর্ব)



                        ডাবগাছ থেকে নেমে  উবু হয়ে বসল মরম । ডাব কাটতে কাটতে জলিল মিঞা বলল, আইজ ভোরে  শিবতলার মোড়ে গেছিলাম মরম। রফিকে  কইল, তাজুডাকাইতে নাকি আবার  জেল ভাইঙা পলাইছে । কথাটা শুনে মরমের মুখে এক চিলতে হাসি ফুটে উঠল। ও  উঠে দাঁড়াল। তারপর  পেয়ারা বাগানের দিকে হাঁটতে লাগল। পেয়ারা বাগানে সকাল বেলার নরম রোদ ছড়িয়ে ছিল। অনেক শুকনো পাতা পড়ে থাকা পেয়ারাবাগানে চমৎকার আলোছায়ার খেলা, পাখপাখালির ডাক।   পেয়ারাবাগানের শেষ মাথায় শ্যাওলা ধরা  দেয়াল। হাঁটতে হাঁটতে সেই দেয়ালের কাছে  চলে এল মরম।   দেয়ালের ওপর একটি  খঞ্জনা পাখি উড়ে এসে বসল । পাখিটার মাথার ওপরের দিকে কালো, পিঠটা ছাই রঙের।  হঠাৎ বাতাসের শব্দে  খঞ্জনাটা উড়ে পালাল।
কাছের একটা পেয়ারা গাছের মগডালে একটি কাটা ঘুড়ি দোল খাচ্ছিল। মরম সেই  দিকে চেয়ে চেয়ে দেখছিল। গাছে উঠে ঘুড়িটা পেড়ে আনবে কিনা ভাবছিল,  ঠিক তখনই পিছন থেকে কে যেন ওর নাকে একটি রুমাল চেপে ধরল। রুমালে কি ছিল, ভারি  মিষ্টি গন্ধ; মরমের দুচোখ বুজে এল। ও  ঢলে পড়ে যায়। এক জন লোক ওকে ধরে ফেলে। তারপর কাঁধে করে দেয়াল পাড় করে। দেয়ালের ওপাশে খাল। যে লোকটা ওকে খাল পাড় করাল তার গড়ন ছোটখাটো দৈত্যের মতন মনে হল মরমের । দৈত্যটা খাল থেকে উঠে ফসলের মাঠের পাশ দিয়ে দ্রুত পায়ে অনেকক্ষণ হাঁটল । মরম চোখ খুলে আড়চোখে দেখল পিচরাস্তার পাশে ইউক্যালিস্টাস গাছ। সেই গাছের পাশে একটা মাইক্রোবাস থেমে আছে। দৈত্যটা মরমকে মাইক্রোবাসের সিটের ওপর শুইয়ে দিল। তারপর একটা কম্বল দিয়ে চাপা দিল। মরম মজাই পাচ্ছিল। 
মাইক্রোবাসটা চলতে শুরু করেছে। 
কে যেন খরখরে কন্ঠে বলল, এত সহজে কামটা হইব ভাবি নাই। 
কথাটা শুনে মরমের হাসি পেল। ওর ইচ্ছে হল মাইক্রোবাসটাকে একটি হেলিকপ্টারে রূপান্তরিত করে আকাশে ওড়াতে।  কিন্তু এখনই সব মজা নষ্ট হয়ে যাবে বলে ও কিছুই করল না।
অরেকটি কন্ঠস্বর বলল, বসে তর উপর খুশি হইব কালু খাঁ । কন্ঠস্বরটি কেমন মেয়েলি। অথচ এরা ডাকাত। ডাকাতদের কন্ঠস্বর মেয়েলি হতে পারে? সে যাই হোক। মরম বেশ বুঝতে পারছিল 'বস' বলতে এরা কার কথা বলছে। 
গতবার পোলাপান অনেক বেশি ছিল। কালু খাঁ বলল। 
হ। আর এই বলদে আইজ দেয়ালের পাশে একাই খাঁড়ায়া ছিল। 
কথাটা বলার সঙ্গে সঙ্গে মাইক্রোবাসটা রাস্তা থেকে অন্তত দশ-বারো  হাত ওপরে উঠে এল। উলটো দিক থেকে একটি ট্রাক আসছিল। ট্রাকটা  টপকে মাইক্রোবাসটা  আবার রাস্তায় নেমে এল। 
কি হইল? কন্ঠস্বর ভয়ার্ত। 
কেমনে কই। এই কন্ঠস্বরটিও ভয়ার্ত। 
এরপর মাইক্রোবাসটা ডান দিকে টার্ন নিয়ে একটা ছায়া ছায়া রাস্তায় ঢুকল। বনের ভিতর দিয়ে যাচ্ছে মনে হল । গরানবন? তাজুডাকাত তাহলে আবারও মোহনের গড়ে আস্তানা পেতেছে? পুলিস সহজে ওখানে সার্চ করবে না বলে?  রাস্তা কেমন এবড়োখেবড়ো। গাড়িটা লাফাচ্ছে। 
মাইক্রোবাসটা  থামল। মরম অসাড় হয়ে পড়ে রইল। কালু খাঁ  ওকে কাঁধে তুলে নিল  । ঝিঁঝি পোকার ডাক শুনতে পাচ্ছে। বাতাসে বুনো লতাপাতার গন্ধ। কেমন অন্ধকার অন্ধকার পথ।
একটু পর শক্ত মেঝের ওপর মরমকে নামিয়ে রাখল কালু খাঁ । 
মরমের মাসুম-মাসুম চেহারা দেখে ওকে বাঁধল না  । মরম চোখ খুলল। সুন্দর অভিনয় করে ইতি-উতি তাকাল।  আধো-অন্ধকার আর স্যাঁতস্যাঁতে বেশ বড় একটি কক্ষ। ছাদ বেশ উচুঁতে। ওখানে একটি গবাক্ষ রয়েছে। আলো বাতাস যা ঢোকার ওই গবাক্ষ দিয়েই ঢুকছে। 
কক্ষটিতে  বেশ  কয়েকজন সশস্ত্র ষন্ডাপ্রকৃতির লোক ছড়িয়ে ছিটিয়ে বসে ছিল।  তাদের মধ্যে ঢ্যাঙা  সিরিঙে চেহারার শেয়ালের মতন ছুঁচোলো মুখবিশিষ্ট  লোকটাই তাজুডাকাত। তাজুডাকাতের ফিনফিনে চেহারা দেখে হাসি পাচ্ছিল মরমের।ডাকুটার  চোখ দুটো ট্যারা, থুতনিতে ছাগুলেদাড়ি,  নাকিস্বরে কথা বলে। সবুজ রঙের হাফপ্যান্ট আর হলুদ রঙের স্যান্ডো গেঞ্জি পরে ছিল তাজুডাকাত ।  এমন একটা লোক ডাকাত দলের সর্দার হল কী করে তা ভেবে পেল না মরম। সে যাই হোক। এখন ম্লান দূর্বল স্বরে মরম বলল, আমি কোথায়? আমি এখানে কেন?
ছ্যামড়ার জ্ঞান ফিরছে বস। একজন ষন্ডা বলল।  
ছ্যামড়া বলায় ষন্ডাটার ওপর ক্ষেপে উঠল মরম। একটি সিংহের রূপ ধরে ভয়ানক গর্জন করতে ইচ্ছে হল ওর। কিন্তু এখনই সব মজা নষ্ট হয়ে যাবে বলে ও কিছুই করল না। 
অ্যাই! কি নাম রে তর? তাজুডাকাত নাকিস্বরে  জিজ্ঞেস করে। ডাকুটার  হাবভাব কেমন যেন উগ্র। 
নাম না জেনেই এরা আমাকে অপহরণ করেছে। মরম  মনে মনে হাসল । তারপর সে হাসি থামিয়ে   বলল, আমার নাম মরম আঙ্কেল । 
খানমজলিস বাড়ির বুড়ি তোর কে হয়?
নানী। 
তুই  নানীবাড়ি কি করিস?
মরম বলল, আমি নানীরবাড়ি থাকি, খাইদাই, বাজার করি, ডাব পাড়ি, পুকুরে গোছল করি, ভাত খাই তারপর মাদ্রাসায় যাই।
কালচে জ্যাকেট পরা তাজুডাকাতের এক ষন্ডা সাগরেদ  বলল, বছ, এই পাগলা পোলার জন্য তারা এক কোটি টাকা  দিব না। আমার কেমন সন্দ হয়। 
চুপ কর তুই! তাজুডাকাত গর্জে ওঠে। তারপর গলার স্বর খাদে নামিয়ে ডাকাতসর্দার বলল, এই মরম,  তোর নানীর মোবাইল নাম্বারটা  দে তো ।
মরম চোখ বুজে বলল, নানীর  মোবাইল নাম্বার, নানীর  মোবাইল নাম্বার । দাঁড়ান একটু মনে করি।  
 মরম যখন মরিময় বেগমের মোবাইল নাম্বার মনে করার চেষ্ট করছিল মরিয়ম বেগম ঠিক সেই মুহূর্তে  রহমত উকিলের বাড়ি ছিলেন।  সেদিনের নেমতন্নের পর  দুটি পরিবারের সম্পর্ক জোরদার হয়েছে।  তাছাড়া  রহমত উকিলের ছোটমেয়ে ফরিদাকে ছোটছেলের জন্য মরিয়ম বেগমের পছন্দ হয়েছে। ফরিদাকে মরিয়ম বেগমের ছোটমেয়ে রেহানারও পছন্দ হয়েছে। ফরিদা  মেয়েটি অসাধারণ রূপসী। গুণও কম নয়। ফরিদার  হাতের রান্না খেয়ে মুগ্ধ হয়েছেন মরিয়ম বেগম। এখন ফরিদার মা-বাবার  মনোভাব বোঝার চেষ্টা করছিলেন। তারা সম্মত দিলেই  আনুষ্ঠানিক প্রস্তাব দেবেন। 
এ বাড়ির রান্নাঘরটি বেশ বড়। খোলামেলা। রান্নাঘরে মোড়ায় বসে রহমত উকিলের স্ত্রীর   সঙ্গে গল্প করছিলেন মরিয়ম বেগম ।  রহমত উকিলের স্ত্রী মাহফুজা খানম ফরসা থলথলে মহিলা; সবুজ পাড়ের সুতির শাড়ি পরে আছেন । ফরিদা কলেজ যাওয়ার জন্য তৈরি হচ্ছিল। 
একটু আগে এককাপ চা বানিয়ে দিয়েছে ফরিদা। চায়ের কাপে মাঝে মাঝে চুমুক দিচ্ছেন মরিয়ম বেগম ...
 ওদিকে তাজুডাকাত গর্জে উঠল, অ্যাই! তোর নানীর নাম্বার মনে পড়ছে? 
পড়ছে, পড়ছে।
বল। বলে সবুজ রঙের হাফপ্যান্টের  পকেট থেকে একটি পুরনো আমলের নকিয়া ১৬০০ বের করে তাজুডাকাত।
মরম গরগরিয়ে নাম্বার বলে গেল। 
তাজুডাকাত রিং করে। 
ব্যাগের ভিতরে থাকা মরিয়ম বেগমের মোবাইলটা বেজে উঠল। তিনি চায়ের কাপ মেঝের ওপর নামিয়ে রেখে ব্যাগ থেকে মোবাইল বার করে অ্যানসার বাটন টিপে বললেন, হ্যালো। 
কর্কসকন্ঠে তাজুডাকাত বলল, শুনেন, আপনের জানের জান নাতী আমার হাতের মুঠায় বন্দি। বুঝছেন?  কি বুঝছেন? অখন এরে ফেরৎ পাইতে হইলে আজই সন্ধ্যা ছয়টার মধ্যে নগদ এককোটি টাকা মুক্তিপন দিতে হইব। জলদি  টাকা যোগাড় করেন। টাকা কোথায় দিবেন, কাকে দিবেন-সেইটা পরে জানায়  দেয়া হইবে। খরবদার! রূপপুর থানায় অপহরণের কোনও প্রকার সংবাদ দিতে যাইবেন না।  
ওদিকে মরিয়ম বেগম শুনলেন, তাঁর ছোটছেলে বলছে, মা আমি চাঁদপুরে।  বারোটা  ইলিশ মাছ কিনেছি। একটা ছেলেকে দিয়ে মাছগুলো রূপপুরে পাঠিয়ে দিয়েছি। 
মরিয়ম বেগম বললেন, ঠিক আছে, বাবা । 
ফোন অফ করে মরিয়ম বেগম হেসে বললেন, দেখেছেন আপা, আমার ছেলের কী কান্ড করেছে। আমার ছেলে আজ চাঁদপুর ঘাট থেকে বারোটা ইয়া বড় বড় সাইজের চকচকে রূপালি রঙের  ডিমওলা ইলিশ মাছ কিনেছে। এখন তাই লোক দিয়ে পাঠিয়ে দিচ্ছে। 
মাহফুজা খানম- এর গোলপানা  ফরসা  মুখখানি কেমন গোলাপি রঙের আভায় ছেয়ে গেল।তার কারণ আছে।  ইলিশ মাছ মাহফুজা খানম- এর ভীষন প্রিয়। তিনি এই মুহূর্তে রান্নাঘরে ইলিশ মাছ ভাজার গন্ধ পেলেন। 
মাহফুজা খানম বললেন, আমার মেয়ে ফরিদারও  ইলিশ মাছ ভীষন পছন্দ।
মরিয়ম বেগম বললেন, ইলিশ মাছ আমার ছেলেরও ভীষন পছন্দ। ঠিক আছে আপা, আমি আপনাকে পাঁচ-ছটা ইলিশ মাছ পাঠিয়ে দেব। আমার আবার নারকেলের দুধ দিয়ে ইলিশ মাছ খেতে ইচ্ছে করছে।  
অবশ্যই। অবশ্যই। মাহফুজা খানম-  ফরসা মুখটায় গোলাপি আভা যেন আরও ঘন হয়ে উঠল। 
ইলিশ মাছ মরিয়ম বেগম- এরও প্রিয়। অন্তুর বন্ধু প্রত্যয়ের মা জেরিন রহমান মরিয়ম বেগমকে ‘নানা পদের মাছ রান্না' নামে একটি বই উপহার  দিয়েছে। এবার ঢাকা থেকে বইটা নিয়ে এসেছেন মরিয়ম বেগম । বইতে  ভাপা ইলিশ, দই সর্ষে ইলিশ, ইলিশ মাছের পাতুরি,  নারকেলের দুধ দিয়ে ইলিশ মাছ  কীভাবে রাঁধতে হয় তার ডিটেইলস বর্ননা রয়েছে ।  বইটা ফরিদা কে দিয়েছেন মরিয়ম বেগম। ফরিদা বইটা ফলো করে প্রায়ই এটা-ওটা রেঁধে পাঠায়। মাছ=টাছ অবশ্য মরিয়ম বেগমই মরমের হাতে পাঠিয়ে দেন। এই যেমন মরমকে দিয়ে ফলুই কিংবা  ল্যাঠা মাছ পাঠালেন- দেখা গেল ফরিদা   ফলুই  মাছের ফ্রাই কিংবা   ল্যাঠা মাছের চচ্চড়ি বেঁধে পাঠিয়ে দিয়েছে। মেয়েটির রান্নার যেন তুলনা নেই। বোঝাই যাচ্ছে শেষ জীবন সুখে কাটবে। 
 ওদিকে গরানবনের মোহনের গড়ে একটি স্যাঁতস্যাঁতে কক্ষে খুশি মনে ফোন অফ করে তাজুডাকাত যখন নাকি গলায় বলল, ফালানোর চিইন্তা কইরো না কলাম পুলা, মহনগড়ে কক্ষে কক্ষে ছিনেজোখ আছে, তোমারে আস্ত গিলি খাইব- তখন খানিকটা রিস্ক নিয়ে হেসেই ফেলল মরম। তারপর হাসি চেপে মুখ কালো করে করুণ সুরে  মরম  বলল, আঙ্কেল, আঙ্কেল।  আমার না খিদে পেয়েছে ।  
তাজুডাকাত খেঁকিয়ে উঠে বলল, তোমার খিদা পাইছে তো আমার কি? জান না তোমারে কিন্ডনাপ করা হইছে। এককোটি টাকা তোমার নানীর কাছে চাইছি। এখন মুখ বন্ধ কইরা রাখ।  তোমার জন্য কি আমি এই মোহনের গড়ে মাধব ঘোষের মিষ্টি আইন্না রাখছি। 
মরম মাথা নাড়ল। মাধব ঘোষের শ্রীয়মী মিষ্টান্ন ভান্ডারটি শিবতলার আলামিন সুপার মার্কেটের একতলায়। রাজভোগের জন্য বিখ্যাত। মরম তো ওই দোকান থেকেই দইমিষ্টি কেনে। 
মরম  বলল, আমার পকেটে খাবার আছে। খাব?  
বাদাম নাকি ? আচ্ছা খাও। 
মরম পাঞ্জাবির পকেট থেকে একটা পলিথিন বের করল । পলিথিনের  ভিতরে মাধব ঘোষের শ্রীয়মী মিষ্টান্ন ভান্ডারের চারটে বড় বড় স্পেশাল রাজভোগ। মরম একটা রাজভোগ বের করে মুখে পুরল।
তাজুডাকাত নাকিস্বরে জিজ্ঞেস করল, পলিথিনের মইধ্যে কি জিনিস? 
রাজভোগ চিবাতে চিবাতে মরম বলল, মাধব ঘোষের শ্রীয়মী মিষ্টান্ন ভান্ডারের  রাজভোগ। 
রাজভোগ কই পাইলি? 
সকালবেলায় নানী দিছিল।
স্বাদ কেমন ? মিঠা?
হ্যাঁ, মিঠা।  মরম মাথা নেড়ে বলল। 
তাজুডাকাতের ট্যারা  চোখ দুটি কেমন  জুলজুল করে উঠল । সে তার সাগরেদদের দিকে তাকিয়ে বলল, এই তোরা অখন রূমের বাইরে যা। পাহারা দে। আর মাইনক্কা, তুই  বিরানির প্যাকেট নিয়া আয়। লগে ঠান্ডা পেপসি আনবি। 
ষন্ডারা হুড়মুড় করে কক্ষটি ছেড়ে চলে যায়। 
তাজুডাকাত নরম সুরে বলল, মিষ্টির টেইষ্টি মিঠা  কইলা।  সত্য নাকি?
সত্যিই বেশ মজা। আপনি খাবেন একটা ?
দেও দেখি। খাই ত। বলে হাত পাতল ডাকুটা। 
মরম তাজুডাকুর হাতের চেটোর ওপর  একটা রাজভোগ ফেলল। হলদে মিষ্টিটা  মুখে দিয়েই তড়াক করে লাফিয়ে উঠল তাজুডাকাত ।  তারপর ‘তিতা’, ‘তিতা’, ‘তিতা’ করে চেঁচাতে লাগল। 
তিতা? কী বলেন! মরমের চোখ কপালে উঠল। এই ফাঁকে টপ করে আরও  একটা রাজভোগ  মুখে ফেলে দিল  । তারপর মিষ্টিটা চিবাতে চিবাতে বলল, আমার তো খেতে মিষ্টিই লাগছে। আসলে  মাধব ঘোষের শ্রীয়মী মিষ্টান্ন ভান্ডারের রাজভোগ   ভীষন মিষ্টি।   বলে টপ করে আরও  একটা রাজভোগ  মুখে ফেলে দিল মরম । 
তাজুডাকাতের মুখটা দেখার মতো হল। মেঝের ওপর থেকে মিনারেল ওয়াটারের বোতল তুলে নিল । ছিপি খুলে  ঢকঢক করে গলায় পানি ঢালল। পানি খাওয়ার পর ছিপি আটকে মেঝের ওপর রেখেছে-ঠিক তখনই অদৃশ্য হল মরম ।  মরমকে দেখতে না পেয়ে তাজুডাকাতের  শেয়ালের মতন ছুঁচোলো  মুখখানা কেমন চ্যাপ্টা দেখাল। ঘন ভুঁরু দুখানা  কাঁপতে লাগল। 
মরম একটু পরেই আবার দৃশ্যমান হল। 
তাজুডাকাত খেঁকিয়ে উঠল, অ্যাই, অ্যাই ছ্যাড়া। কোথায় গিছিল? 
ছোড়া বলায় মরমের ভীষন  রাগ হল। সে ঝাঁঝের সঙ্গে বলল, বাথরুমে আঙ্কেল। 
রাথরুমে? এই খানে বাথরুম কই?  
ঐ ঘরেই   সেরে এলাম। 
ঐ ঘরে বাথরুম কই? তাজুডাকাত অত্যন্ত ক্ষেপে উঠল। বাজখাঁই কন্ঠে ডাকল, অ্যাই কালু খাঁ! গুলজার। 
দৈত্যর মতন দেখতে সেই ষন্ডাটা ঢুকল। তার সঙ্গে আরেকটি ষন্ডা। তারা  চূড়ান্ত নির্দেশের অপেক্ষায়। পকেট থেকে রিভলবার বার করে ফেলেছে। গুলজারের হাতে একটি ক্ষুধরধার ছোরা। 
তাজুডাকাত  কন্ঠস্বর খাদে নামিয়ে বললেন, এরে ভালো কইরা বান্ধ। 
কালু খাঁ নামের দৈত্যটি নাইলনের রশি দিয়ে  মরমকে কষে বাঁধল । মরমের ফরসা কোমল হাতে আর পায়ে নীল রঙের দাগ ফুটে উঠল । ওর ভীষন  সুড়সুড়ি লাগল। পরিস্থিতি ঘোলাটে হয়ে উঠবে বলে অনেক কষ্টে হাসি আটকাল মরম। 
 তাজুডাকাতের হাতে একটি গোলাপি রঙের ওয়াটারপ্রুফ ঘড়ি। কবজি উলটে দেখল আড়াইটা বাজে। তাজুডাকাত মরিয়ম বেগমকে ফাইনাল আলটিমেটাম দেবার কথা ভাবল। 
ওদিকে দুপুরে  খেয়ে দেয়ে বিছানায় শুয়ে ছিলেন মরিয়ম বেগম । আধো তন্দ্রার ভাব এসেছে। ঠিক তখুনি কোলবালিশের পাশে রাখা  মোবাইলটা বেজে উঠল। মোবাইল তুলে বললেন,  হ্যালো। 
কর্কসকন্ঠে তাজুডাকাত বলল, হ্যালো, শুনেন, আপনের জানের জান নাতী এখনও আমার হাতের মুঠায় বন্দি। বুঝছেন?  কি বুঝছেন? অখন এরে ফেরৎ পাইতে হইলে আজই সন্ধ্যা ছটার মধ্যে নগদ এককোটি টাকা মুক্তিপন দিতে হইবে। কথাটা মনে রাখবেন। টাকা কোথায় দিবেন, পরে জানায় দিমু। 
মরিয়ম বেগম শুনলেন, তাঁর ছোটছেলে বলছে, মা, সিদ্দিক ছেলেটা আমাদের বাড়ির বাইরে দাঁড়িয়ে আছে। তুমি কাউকে পাঠিয়ে মাছগুলো নিয়ে নাও। 
আচ্ছা। আমি এখনই যাচ্ছি। বলে ফোন অফ করে মরিয়ম বেগম উঠে বসলেন। তারপর বারান্দায় এসে ডাকলেন, মরম,  মরম।  
মরম এল। এতক্ষণ ও ঘরে বসে কোরান তেলোয়াত করছিল। জলিল মিঞা মাছের খাবার আনতে গেছে। 
মরিয়ম বেগম বললেন, যা তো মরম। গেটের বাইরে একটা ছেলে দাঁড়িয়ে আছে। সিদ্দিক নাম।  ওর কাছ থেকে তোর ছোটচাচার কথা বলে  ইলিশ মাছগুলো নিয়ে আয়। 
নীল প্লাষ্টিকে মোড়ানো বড় একটা  কাঠের বাক্স নিয়ে এল মরম । বেশ ঠান্ডা বাক্সটা ভেজা ভেজা । ভিতরে বরফ দেওয়া মনে হল। 
অন্তুর বাবা একটা ডিপ ফ্রিজ কিনে পাঠিয়েছেন। মরিয়ম বেগম ছ’টা মাছ ড্রিপ প্রিজে রাখতে  বললেন মরম কে। মরম গুনে গুনে ছটা মাছ ডিপফ্রিজে রাখল।   
মরিয়ম বেগম বললেন, যা, এখন এই মাছগুলি ফরিদাদের বাড়ি দিয়ে আয়। বলবি, নারকেলের দুধ দিয়ে ইলিশ মাছ রাঁধতে। 
ব্যাগে মাছগুলি ভরে বাড়ি থেকে বের হয়ে গেল মরম। খুশি মনে হাঁটছে। নারকেলের দুধ দিয়ে ইলিশ মাছ ওরও  প্রিয়। এই আইটেমটা জ্বীনের রাজ্যে হয় না। দূনঈয়াদারি এত মজার বলেই না ও  আজও দূনঈয়ায় রয়ে গেছে। 
 পাঁচটার মতো বাজে। রূপপুর থানার  কম্পাউন্ডে ঘন ছায়া।  থানার  উলটো দিকে একটি টিনের চালার চায়ের স্টল। চারদিকে বেড়া।  পিছনে বিশাল একটা  কড়ুই গাছ। টিনের চাল গনগনে হয়ে উঠেছে। দুপুর বেলা বলেই চায়ের স্টলটি  ফাঁকা। চায়ের স্টলের ভিতরে  একটাই  বেঞ্চি।  সেই বেঞ্চিতে বসে থানার গেটের দিকে  চোখ রাখছিল রমজান । রমজান তাজুডাকাতের খাস চর । গেল বছর  প্রত্যয়কে কিডন্যাপ করার আগে অন্তুর দাদির বাড়িতে এই সবদারই চোখ রেখেছিল । এখনও থানায় ঢুকতে খান মজলিস বাড়ির কাউকে   দেখা যায়নি। কেবল জলিল  মিঞাকে ব্যাগ হাতে একবার হেঁটে যেতে দেখল। বুড়ো থানার দিকে চেয়েও দেখল না। 
কড়ুই গাছের  ডালে একটা টিয়ে পাখি উড়ে এসে বসল। ঠিক তখনই রমজানের ভীষণ   ঘুম পেয়ে গেল। হাত থেকে চায়ের কাপ খসে পড়ে আর কী। চায়ের কাপটা টেবিলের ওপর  রেখে বেঞ্চির ওপর  টানটান হয়ে শুয়ে ঘুমিয়ে পড়ল গুন্ডাটা। রমজান  ঘুমিয়ে পড়তেই  টিয়ে পাখিটা উড়ে এসে চায়ের স্টলের পিছনের বেড়ার কাছে এল। একটু পর রাস্তা পাড় হয়ে আঠারো-উনিশ বছরের এক ছোকড়া কে চট করে থানায় ঢুকতে দেখা গেল। ছোকড়ার পরনে লাল গেঞ্জি আর চেক লুঙ্গি ।   ভীষন কালো ছেলেটা  পুলিশের ইনর্ফমার। নাম পটা। পটা রূপপুর  মহিলা কলেজের সামনে চটপটি বিক্রি করলেও রূপপুর থানার    সাব-ইন্সপেক্টর মোহাম্মদ মোজাম্মেল হোসেনের অত্যন্ত   বিশ্বস্ত ।এই মাস কয়েক  আগেই পটার তথ্যের ওপর নির্ভর করে   ফেনসিডিলের বড় চালান আটকেছেন তিনি। 
সাব-ইন্সপেক্টর মোহাম্মদ মোজাম্মেল হোসেন  থানায় তাঁর কক্ষে বসে  টেলিফোনে কার সঙ্গে কথা বলছিলেন। পটাতে দেখে চোখের ইঙ্গিতে বসতে বললেন। পটা তবু দাঁড়িয়ে থাকে। সাব-ইন্সপেক্টর মোহাম্মদ মোজাম্মেল হোসেন-  এর সামনে তার বসার সাহস তার নেই।    ফোন রেখে সাব-ইন্সপেক্টর মোহাম্মদ মোজাম্মেল হোসেন  জিগ্যেস করলেন, বল কি খবর?
পটা প্রায় ফিসফিস করে বলল, তাজুডাকাত দলবল নিয়ে গরানবনে মোহনের গড়ে আছে বস। 
তুই সিওর?
পটা মাথা নাড়ে। 
সাব-ইন্সপেক্টর মোহাম্মদ মোজাম্মেল হোসেনের  ভুঁরু কুঁচকে ওঠে। তাজুডাকাত খুব ভোগাচ্ছে। আবার জেল ভেঙে পালিয়েছে। গত পরশু স্থানীয় সংসদ সদস্যর কাছে ফোন করে দু’ কোটি টাকা চাঁদা চেয়েছে। নইলে ছেলেমেয়েকে অপহরণ করবে বলে হুমকি দিয়েছে।
আচ্ছ, তুই যা। আমি যা করার করছি। 
পটা সাব-ইন্সপেক্টরের  কামড়ার  বাইরে চলে এল  । বারান্দা এই মুহূর্তে ফাঁকা  । একটু পর   পটাকে আর দেখা গেল না। একটা টিয়ে পাখি উড়াল দিল আকাশে। 
মিনিটখানেক পর  তিন-চারটে জিপের বহর  নিয়ে গড়ানবনের উদ্দেশে রওনা হলেন সাব-ইন্সপেক্টর মোহাম্মদ মোজাম্মেল হোসেন। তাঁর চোয়াল শক্ত হয়ে আছে। তাজুডাকাতের জন্য চাকরি নিয়ে টানাটানি।  আজ একটা চূড়ান্ত হেস্তনেস্থ করে ছাড়বেনই। 
 মেঝের ওপর গোল হয়ে বসে তাজুডাকাত আর তার সাঙ্গপাঙ্গরা চিকেন বিরিয়ানি খাচ্ছিল। ওদের পাশে আরও দশ-বারোটা বিরিয়ানির প্যাকেট। তার ওপরে পলিথিনের প্যাকেট, সেই পলিথিনের প্যাকেটের ভিতর সালাদ, লেবুর টুকরো আর কাঁচা মরিচ।  কক্ষে গাওয়া  ঘিয়ের গন্ধ মম করছে। বলাবাহুল্য মরমকে বিরিয়ানি সাধা হল না। সেই যাই হোক। মরম বলল, ও তাজু আঙ্কেল, তাজু আঙ্কেল।  
অ্যাই, তোমার কি হইল?  
আমার হাতপায়ের বাঁধন খুলে দেন।  আমি আর না বলে কোথাও যাব না।  
না!
মরম ভয়ে কুঁকড়ে ওঠে। 
মুরগির একটা ঠ্যাং দাঁত দিয়ে ছিড়ে খানিক ক্ষণ চিবিয়ে  হুঙ্কার দিয়ে উঠে তাজু ডাকাত বলল, অ্যাই মাইনক্কার পো  । বিরানি আনলি, পেপসি আনলি না। গরমের কইলজাটা শুখায়ে যায়। 
মাইনক্কা আরাম করে কাঁচা মরিচে কামড় দিয়েছিল। এখন ঝাল সামলে মিনমিন করে বলে, মনে নাইক্কা ওস্তাদ। 
মরম বলল, ও তাজু আঙ্কেল, তাজু আঙ্কেল। 
অ্যাই! চুপ থাক।   
মরম তবু অত্যন্ত নিরীহ ভঙ্গিতে বলল, ওই যে ওই ঘরে একটা বালতিতে   পেপসির বোতল লুকিয়ে রেখেছে মাইনক্কা ।
কথাটা শুনে সঙ্গে সঙ্গে তাজুডাকাত বিরিয়ানির প্যাকেট রেখে  উঠে দাঁড়াল।    কক্ষের বাইরে সত্যিই  একটা নীল রঙের প্লাস্টিকের বালতি। তাতে বরফ দেওয়া পানি । সেই কনকনে ঠান্ডা পানিতে আট-দশটা পেপসির বোতল। 
অ্যাই মাইনকা! তাজুডাকুর  হুঙ্কারে যেন মাইনকার পিলে চমকে উঠল।  
পিনপিনে স্বরে বলল, বছ, বছ। সত্যি কথা কই, আমি পেপছি আনি নাই।  
আন নাই না, তাইলে পেপসি কে আনছে, জ্বীনে? বলতে বলতে দু পা এগিয়ে এসে মাইনকার গালে কষে থাপ্পড় লাগাল তাজু ডাকাত। মাইনকা  হাউমাও করে উঠল। হাত থেকে বিরানির প্যাকেট ছিটকে পড়েছে। চড় কষেও তাজুডাকাতের রাগ কমল না। সে সবুজ হাফপ্যান্টের পকেট থেকে একটা হ্যান্ডমেইড  পিস্তল বের করে । তারপর মাইনক্কার কপাল বরাবর  গুলি করে করার জন্য সেই হ্যান্ডমেইড পিস্তলটা তাক করে।  
মাইনক্কা বছ বছ বলে  কঁকিয়ে উঠল। 
ওস্তাদ! গদা চেঁচিয়ে উঠল। 
কি হইছে? 
ঐ যে দেহেন কত টেকা ।  
টেকা? কই টেকা? বলে তাজুডাকু ঘুরে দাঁড়াল। চেয়ে দেখল মেঝের ওপর টাকার স্তূপ। এক হাজার টাকার কড়কড়ে নোট সব । তাজুডাকাতের চোখে  ছলছল করে উঠল লোভ । তার   হাত থেকে পিস্তল খসে পড়ল। সে টাকার স্তূপের কাছে যায়। অন্যরাও যায় । এর মধ্যে মাইনক্কা মেঝে থেকে  পিস্তল তুলে চিৎকার করে বলল, অনেক সহ্য করছি। আর না। বলে তাজু ডাকাতের  ভূঁড়ি  বরাবর  গুলি  করার জন্য   পিস্তল তোলে। ঠিক তখনই    কোত্থেকে একটা লোহার খাঁচা ডাকাতদের ঘিরে ফেলে। মাইক্কার হাত থেকে পিস্তল আর মেঝেতে পড়ে থাকা  টাকার বান্ডিলগুলো  উধাও হয়ে যায় । 
অ্যাই! কি হইল কি। বলে চিৎকার করে ওঠে তাজু ডাকাত। 
ঠিক তখনি সাব-ইন্সপেক্টর মোহাম্মদ মোজাম্মেল হোসেন রিভলবার উঁিচয়ে কক্ষে ঢুকে গর্জে উঠলেন, হ্যান্ডস আপ! 
এত সব নাটকীয় কান্ডকারখানার মধ্যে কেউই লক্ষ করল না যে সবার চোখের আড়ালে একটা টিয়ে পাখি  উঁচু  ছাদের গবাক্ষ  দিয়ে দূর আকাশে  উড়াল দিল ।
 চলবে ...
 উৎসর্গ: যারা সিরিজটা পড়ছেন নিয়মিত। 
 প্রথম পর্বের লিঙ্ক 
Click This Link 

                    