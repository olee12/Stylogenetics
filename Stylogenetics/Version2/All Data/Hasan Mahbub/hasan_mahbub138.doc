অস্কার ট্রিভিয়া

 আর কয়েকদিন পরেই ঘোষিত হবে অস্কার বিজেতাদের নাম। চলচ্চিত্র জগতের সবচেয়ে আকর্ষণীয় এই পুরস্কারের প্রতি সিনেমাখোরদের আগ্রহ অসীম। তাদের সমীপে অস্কার সম্পর্কিত বিভিন্ন তথ্য তুলে ধরছি, সাথে আমার এক দুই লাইনের ফাউ মাতব্বরি মন্তব্য!
 জেনার ট্রিভিয়া *Wings(১৯২৭) প্রথম এবং একমাত্র নির্বাক চলচ্চিত্র যা অস্কার জয় করেছে।এই ছবিটি প্রথম ওয়ার মুভি হিসেবেও অস্কার জেতে। অবশ্য এটিই প্রথম অস্কার জয়ী ছবি এর ক্ষেত্রে সবকিছুই প্রথম হতে বাধ্য!
 *The Broadway Melody(১৯২৯) প্রথম সবাক চলচ্চিত্র হিসেবে অস্কার জিতে নেয়। সেই সাথে এটি প্রথম মিউজিক্যালও। (ছবিটি দেখেছি, ঐ সময়ের টেকনিক্যাল দিক, অভিনয়, সবকিছুর সাথে এখনকার চলচ্চিত্রের গুণগত ফারাক এত বেশি যে ,ওটা প্রায় হাস্যকর লাগে কিছু কিছু জায়গায়। তবে অদ্ভুত এক সারল্য আছে ছবিটায়। খারাপ লাগেনা দেখতে)
 *Cimarron(১৯৩১)- অস্কারজয়ী প্রথম 'ওয়েস্টার্ন' চলচ্চিত্র।
 *It Happened One Night(১৯৩৪)- অস্কারজয়ী প্রথম কমেডি মুভি। (এটা সম্পর্কে আরো আলোচনা হবে সামনে)
 *Mutiny on the Bounty(১৯৩৫)- অস্কারজয়ী প্রথম রিমেক সিনেমা।
 *The Life of Emile Zola(১৯৩৭)- প্রথম বায়োগ্রাফিকাল সিনেমা যা অস্কার জেতে।
 *Rebecca(১৯৪০)- কিং অফ সাসপেন্স হিচককের ছবি। এটা প্রথম এবং একমাত্র থ্রিলার যা অস্কার জিতেছে। ভাবা যায়, গত সাত দশকে আর কোনো থ্রিলার অস্কার পায়নি! সাধে কি হিচকককে গুরু মানি! তবে হিচককের এর চেয়েও ভালো সিনেমা আছে যা কিছুই পায়নি। যেমন, ভার্টিগো। 
 *In the Heat of the Night(১৯৬৭)- প্রথম এবং একমাত্র 'মিস্ট্রি' মুভি যা অস্কার জিতেছে। দেখা হয়নি ছবিটা। খুব শিগগীরই নামিয়ে ফেলবো। কেউ দেখে থাকলে আওয়াজ দিয়েন।
 *Rocky(১৯৭৬)- প্রথম স্পোর্টস মুভি...আচ্ছা কেউ কি বলবেন এই মুভিটার মধ্যে কি বিশেষত্ব আছে যে অস্কার জিতে নিল! আরো হাস্যকর ব্যাপার, যেখানে নমিনি হিসেবে ছিলো স্করসিসের 'ট্যাক্সি ড্রাইভার' এর মত ছবি। মাঝেমধ্যে জুরীদের আক্কেল দেখে ভিমড়ী খেতে হয়!
 *The Silence of the Lambs(১৯৯১)- হরর ছবি মানে আগে জানতাম ভুতের ছবি। পরে মুভি নিয়ে ঘাঁটাঘাঁটি করতে গিয়ে দেখলাম যে না, ভুত আবশ্যিক না! সাইকো, ডেভিল, ডিস্টার্বিং এলিমেন্ট এসব থাকলেও চলে। তো যা বলছিলাম, কিংবদন্তীতে পরিণত হওয়া সাইকো চরিত্র ডক্টর হ্যানিবাল লেকটারকে নিয়ে নির্মিত তিনটি ছবির প্রথম এটা। অস্কারজয়ী একমাত্র হরর ফিল্ম। এর আগে নমিনেশন পেয়েছিলো দ্যা এক্সরসিস্ট।
 *The Lord of the Rings: The Return of the King(২০০৩)- এইসব মুভি দেখতে ভালো লাগেনা। বাংলাদেশে অবশ্য খুব জনপ্রিয় এই সিরিজের ছবিগুলো। এটি অস্কারজয়ী প্রথম এবং একমাত্র ফ্যান্টাসি মুভি। 
 নমিনেশন ট্রিভিয়া  * ইতিপূর্বে উল্লেখিত The Broadway Melody ছবিটি 'বেস্ট পিকচার' ছাড়া আর অন্যকোন বিভাগে পুরস্কার পায়নি। অবশ্য এটা পেলে আর কি লাগে!
 *Grand Hotel (১৯৩২) এক্ষেত্রে আরো এক কাঠি সরেশ! এটা বেস্ট পিকচার হিসেবে অস্কার পেয়েছে, অন্যকোন বিভাগে জেতা তো দূরের কথা নমিনেশনই পায়নি!
 *It Happened One Night ছবিটার কথা আবার বলব বলেছিলাম। পরিসংখ্যানগত তথ্য দেবার আগে জানিয়ে রাখি, এটা আমার সবচেয়ে প্রিয় রোমান্টিক কমেডি। ছবিটা যে আসলেই বিশেষ কিছু তা এর অর্জন দেখলেই বোঝা যায়। অস্কারের ইতিহাসে তিনটি মাত্র ছবি 'মেজর ক্যাটাগরি'র ( বেস্ট পিকচার, ডিরেক্টর, এ্যাকটর ইন আ লিডিং রোল, এ্যাকট্রেস ইন আ লিডিং রোল) সবগুলোই জিতে নিয়েছে। একটা মাস্ট সি মুভি। সবাইকে রেকমেন্ড করব দেখার জন্যে।
বাকি ছবিগুলো হল, One Flew Over the Cuckoo's Nest   (১৯৭৫) এটাও আমার খুব প্রিয় ছবি, নিকলসনের অনবদ্য অভিনয় কখনই ভোলার মত না। এই ছবির মাধ্যমেই নিকলসনকে চিনি।
এবং, The Silence of the Lambs, এটাও অসাধারণ। আমার সৌভাগ্য যে তিনটি ছবিই দেখার সুযোগ পেয়েছি।
 *Mutiny on the Bounty- সর্বশেষ সিনেমা যা শুধুমাত্র বেস্ট পিকচার ছাড়া আর কিছুই জেতেনি।
 *The Wizard of Oz(১৯৩৯)- প্রথম শিশুতোষ ছবি যা বেস্ট পিকচার হিসেবে নমিনেশন পেয়েছিলো।
 *All About Eve(১৯৫০)- সর্বাধিক চৌদ্দটি বিভাগে নমিনেশন পাওয়া ছবি। এরকম আর একটাই ছবি আছে।  সেটা হল টাইটানিক। প্রথমটা আমি দেখিনি। দ্বিতীয়টাও না। তবে দ্বিতীয়টা দেখার ইচ্ছাও নাই। 
 * Ben-Hur(১৯৫৯)- সর্বাধিক এগারটি বিভাগে জয়লাভ করা ছবি।  এই রেকর্ডের ভাগীদার আর মাত্র দুটি ছবি। বাকিগুলো হল টাইটানিক এবং লর্ড অফ দ্যা রিংস- দ্যা রিটার্ন অফ দ্যা কিং। এগুলো যতই জিতুকনা কেন, দেখার ইচ্ছা নাই একটাও। নট মাই কাপ অফ টি!
 * Cabaret(১৯৭২)-  এই ছবিটি অনেক কিছু জিতে নিয়েছে(মোট আটটি বিভাগে জয়ী) কিন্তু আসলটাই পায়নি-বেস্ট পিকচার। বলাবাহুল্য, এটাও একটা রেকর্ড!  
  টাইম ট্রিভিয়া  *She Done Him Wrong(১৯৩৩)-  মাত্র ছেষট্টি মিনিটের ছবি। তবে ছোট মরিচের ঝাল বিষয়ক তত্ত্ব প্রমাণিত করে এই ক্ষুদে মুভিটি বেস্ট পিকচারের মনোনয়ন পেয়ে গিয়েছিলো! জিততে পারেনি অবশ্য। তবে ইতিহাসের পাতায় নিজের নাম লিখে গেছে।
 *Gone with the Wind (১৯৩৯)- ২২২ মিনিটের ছবি। অস্কার জেতা চলচ্চিত্রগুলির মধ্যে দীর্ঘতম।   
 *Marty(১৯৫৫)- অস্কার বিজয়ী ছবিগুলোর মধ্যে ক্ষুদ্রতম। মাত্র একানব্বই মিনিটের। 
  সাদা কালো এবং রঙ বিষয়ক  * আবারও গন উইথ দ্যা উইন্ডের কথা বলতে হয়। এটিই প্রথম পূর্ণাঙ্গ রঙ্গীন ছবি যা অস্কার জিতেছে। (বারবার 'অস্কার জিতেছে' বাক্যটা ব্যবহার করতে হচ্ছে এখানে অস্কার জেতা মানে বেস্ট পিকচার হিসেবে জেতা ছবি)
 *Around the World in Eighty Days  (১৯৫৬)- রঙখেলার শুরু! এ বছর বেস্ট পিকচার হিসেবে নমিনেশন পাওয়া প্রতিটি সিনেমাই রঙ্গীন ছিলো। আর পুরস্কার পেয়েছিলো এই ছবিটি।  
 এই ছবিটির শুটিং বাংলাদেশে হয়েছিল। সিলেটের লাউয়াছড়ায়। হয়ত বাংলাদেশে শুট হওয়া একমাত্র অস্কার পাওয়া ছবি (কিংবা হয়ত একমাত্র হলিউড ছবিও)। 
 তথ্য কৃতজ্ঞতা- ব্লগার রাইসুল জুহালা
 *Schindler's List (১৯৯৩)- স্পিলবার্গ সাহেব কি মনে করে যেন এই ছবিটি সাদাকালোয় নির্মাণ করলেন! ১৯৬০ সালের পরে (The Apartment) এখন পর্যন্ত এই একটি ছবিই সাদাকালোয় নির্মিত অস্কার বিজেতা।
  সিকুয়্যেল এবং ট্রিলজিগুলো   *The Bells of St. Mary's(১৯৪৫)- প্রথম সিকুয়্যেল যা নমিনেশন পেয়েছিলো। ছবিটি ১৯৪৪ সালে নির্মিত Going My Way সিনেমাটির সিকুয়্যেল।
 *The Godfather Part II (১৯৭৪)-  এটিই প্রথম সিকুয়্যেল যা অস্কার জিতে নেয়। কপোলা আর মারিও পুজোর অসাধারণ মেলবন্ধন, চলচ্চিত্রের ইতিহাসের স্মরণীয় একটি ছবি। আমার প্রিয় লিস্টের প্রথমদিকে তো বটেই!
 *The Godfather: Part III(১৯৯০)- এটি নমিনেশন পাবার মাধ্যমে গডফাদার সিরিজের সবগুলো ছবি অস্কার নমিনেশন পাবার গৌরব অর্জন করে। এটি অবশ্য কিছু জেতেনি ,পূর্ববর্তী দুটো ছবির মত প্রতাপ দেখাতে পারেনি, তবে ট্রিলজি হিসেবে রেকর্ড ঠিকই গড়ে গেছে। পরবর্তীতে এই রেকর্ড স্পর্শ করে দ্যা লর্ড অফ দ্যা রিংস ট্রিলজি। 
 রেটিং ট্রিভিয়া  *
*Oliver!(১৯৬৮)- ঢালিউডের ভাষায় বলতে গেলে পরিবারের সবাইকে নিয়ে দেখার মত ছবি! আর হলিউডের ভাষায় এটি 'G' রেটেড ছবি। অর্থাৎ এটা যেকোন বয়সের  মানুষের দেখার অনুমতি আছে। অস্কার পাওয়া একমাত্র 'G' রেটেড ছবি। 
 *Midnight Cowboy(১৯৬৯)- এটা হল আগেরটার উল্টো। রেটিং 'X' ! তবে যা ভাবছেন সেরকম কিছু নেই। ছবিটা দেখেছি। চমৎকার ছবি। আর উল্লেখ্য এটাই একমাত্র 'X' রেটেড ছবি যা অস্কার জিতেছে।
 *Patton(১৯৭০)- এটার রেটিং PG। এই রেটিং এর প্রথম ছবি যা অস্কার পায়।
 *The French Connection(১৯৭১)- প্রথম R রেটেড ছবি। চমৎকার একটা পুলিশ থ্রিলার। হলিউডে এর আগে এই পেসের থ্রিলার মুভি কেউ বানায়নি, কিন্তু দুঃখ হল,
 কুবরিক বসের A Clockwork Orange (১৯৭১) কে নিয়ে। এটার অস্কারিয় বৈশিষ্ট্য হল, শেষ X রেটেড ছবি, যা অস্কার নমিনেশন পেয়েছিলো। এটা আমার সবচেয়ে প্রিয় ছবি। এই ছবি নিয়ে পাতার পর পাতা লেখা যায়। এটা  'টেক ইট অর লিভ ইট' জাতীয় মুভি, যে এটার জিস্ট নিতে পারবে, তার কাছে অন্য অনেক অস্কার জয়ী ছবিকে রীতিমত খেলো লাগবে, আর যে নিতে পারবেনা তার কাছে মনে হবে এইটা কোন ছবি হইলো! কিন্তু কেউ বলতে পারবেনা, যে 'ভালোই', বা 'ওকে' মুভি। 
 আমার প্রোফাইল পিকচারে ধারণ করে আছি কুবরিক বসের অসামান্য চরিত্র লিটল এ্যালেক্স এর ছবি। স্ট্যানলি কুবরিক, মহান সিনেমা পরিচালক, যাকে অস্কার কিছু দেয়নি কখনও। তাতে কি কুবরিকের মাহাত্ম্য একটুও কমে? না। 
 অস্কার এভাবে বঞ্চিত করেছে আরো অনেককে। হিচককও ৫ বার নমিনেশন পেয়ে বেস্ট ডিরেক্টরের পুরস্কার জেতেননি কখনও। স্করসিস ৬ বার মনোনয়ন পাবার পরে একদম শেষে এসে পেলেন স্বীকৃতি। 
 আশা করি এবার অস্কার যোগ্যতমের হাতেই যাবে- ব্ল্যাক সোয়ান এবং তার অসামান্য প্রতিভাধর তরুণ পরিচালক আরফোনস্কি।
  

                    