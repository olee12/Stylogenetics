তবু কোথাও নিঃশ্বাস আছে, আছে পরিত্রান  [ পর্ব দুই ]   [আপডেট]





লীলাময়ী লালাখাল
এবং জাফলং খুন হলো।
উন্নয়ন এলো। চওড়া রাস্তায় গড়িয়ে গড়িয়ে বোমা মেশিন এলো, মাটির অনেক গভীরে লোহার হাত পা ঢুকিয়ে বোমা ফাটিয়ে পাথর তোলা শুরু হলো, ক্রাশার মেশিন বসলো- বিকট শব্দ আর ধোঁয়া ছড়িয়ে পাথর ভাঙ্গা চলতে থাকলো। পিয়াইন নদীর স্ফটিকের মতো স্বচ্ছ জল, যার নীচে জ্যন্ত সব পাথর, নদীতে স্নান করতে আসা খাসিয়া রমনী- সবাই মারা গেলো। জাফলং এখন এক ড্রাগন ঘুমানো এক বিরাট হাঁ, বালুর শ্মশান- জাফলং যেতে বিশ্রী লাগে। 
জাফলং যাবার বেশ আগে সারীঘাটে তাই নামি। এখান থেকেই মেঘালয় পাহাড়ের হাতছানি শুরু। আরো উত্তরে মেঘালয় পাহাড় থেকে নেমে এসেছে সারী নদী। সারীঘাট হয়ে চলে গেছে গোয়াইনঘাটের দিকে, মিশেছে গোয়াইন নদীর সাথে। এই সারীঘাট থেকে নৌকা নিয়ে পূবের দিকে যেতে যেতে মেঘালয় পাহাড়ের আরো কাছ ঘেঁষে লালাখাল। প্রথম গিয়েছিলাম বছর আঠারো আগে, তখনো ইঞ্জিন নৌকার উৎপাত শুর হয়নি। 
এখন সময় কম লাগে। ঘন্টা দেড়েকের মতো। এতো বছর পর যেতে যেতে সারী নদীর পানিতে হাত বুলাই, পান্নার মতো সবুজ পানি কি এখনো তেমনি আছে নাকি ইঞ্জিন নৌকার পুড়া তেলে ক্রমশঃ মলিন হয়ে যাচ্ছে? 
বাংলাদেশে অন্য কোন নদীর পানির এই রঙ হয় কিনা জানিনা। সেন্ট মার্টিনের পানির মতো পান্না সবুজ। ৭০০ বছর আগে ইবনে বতুতা সিলেট এসেছিলেন আসাম হয়ে। তার বর্ননায় এক স্বর্গীয় নদীর কথা জানা যায়, যে নদীর পানি ছিলো এমন সবুজ।
ইবনে বতুতা কি মেঘালয় পাহাড় বেয়ে এই নদী হয়ে সিলেট এসে পৌঁছেছিলেন?
  
 




 ঘোর বর্ষায় লালাখাল 
লালাখালের বিজ্ঞাপিত সুন্দর শীতকালে। তবে আরেকটু আগে সেপ্টেম্বর-অক্টোবর থেকে লীলাবতী শুরু করেন সুন্দরের লীলা। পানি  ক্রমশঃ সবুজ হতে থাকে।
কিন্তু বর্ষার নিজস্ব সুন্দর আছে, আর সেটা যদি হয় সিলেটী বর্ষা- তবে রঙ ঢঙ অন্যরকম নিঃসন্দেহে। বর্ষায় সারি নদীর পানি সবুজ থাকেনা, পাহাড়ী ঢল নামে, পানি ঘোলা হয়ে যায় কিন্তু মেঘালয়ের থোকা থোকা মেঘ যখন নেমে আসে লালাখালের টিলা আর নদীর সাথে কথা বলতে- সুন্দর তখন আর অধরা থাকতে পারেনা।
দুদিন প্রবল বৃষ্টির মধ্যে লালাখাল গেলাম। নৌকায় নয়, গাড়ী নিয়ে। সারি নদীর তীর ঘেঁষে অপ্রসস্ত সড়ক, মাঝখানে কাঁচা দু মাইল। বেশ কষ্টকর যাত্রা কিন্তু মেঘের হাতছানি, এড়ানো কি সম্ভব?








বিছনাকান্দি- বিছিয়ে রাখা সুন্দর
তবু লালাখাল হয়তো গিয়েছেন কেউ কেউ, কিন্তু বিছনাকান্দি যেনো এক লুকিয়ে রাখা মুক্তো- সুন্দরের অনুচ্চারিত বিস্তার। এপ্রিলের এক রোদ্দুর মাখা দিনে আমি আর নজমুল আলবাব মোটর সাইকেল নিয়ে বের হই। জাফলং রোড নয়, শহরের অন্য প্রান্ত দিয়ে যাত্রা শুরু। এয়ারপোর্টের দিকে যে রাস্তা, পর্যটন মোটেলের কাছে গিয়ে মোড় নিয়েছে হাতের ডানে আমরা সেদিকে এগোই।  মিনিট পনেরো পরে চ্যাংগের খালের সেতুর উপর উঠি। সোজা রাস্তা চলে গেছে কোম্পানীগঞ্জ/ভোলাগঞ্জ। আমরা ডানে গোয়াইনঘাট সড়ক ধরি। একযুগ আগে গহীন জংগল ছিলো, বর্ষায় ছিলো থৈ থৈ হাওর। এখন বেশ ভালো পাকা সড়ক। যেতে যেতে দৃশ্যপট বদলায় দ্রুত। কাঁধে লাঙ্গল নিয়ে কৃষক মাঠে যাচ্ছেন, আলবাবের আগ্রহ মানুষে, সাটার টিপে। মানুষে আমার আগ্রহ কম, আমি সাদা সাদা বকের সারি দেখি। রাস্তা উত্তরে বাঁক নিতে নিতে হঠাৎ করেই মেঘালয় পাহাড় ঝলমলিয়ে উঠে। যতো এগোই ততোই পাহাড় সন্নিবর্তী হয়, আমি পাহাড়ের ঘ্রান পাই। 
ঘন্টাখানেক চলার পর আমরা বামে মোড় নেই আর সড়ক সোজা চলে যায় গোয়াইনঘাটে। আরো কিছুদূর আসার পর হাদারপাড় বাজার। পাথর বোঝাই ট্রাক্টরের দেখা মেলে, আমি ট্রাক্ট্ররের ট্রেইল অনুসরন করি। অনুসরন করতে করতে পাহাড়ি নদী, নদী নেমে এসেছে একেবারে কাছে চলে আসা মেঘালয় পাহাড় থেকে।  ট্রাক্ট্ররগুলো বিপুল বিক্রমে নদী পেরুচ্ছে, খালি ট্রাক্টর যাচ্ছে, পাথর ভর্তি হয়ে ফিরে আসছে।  আমরা একটা বারকী নৌকা জোগাড় করি, নজমুল আলবাব হোণ্ডায় চড়ে নৌকায় উঠে বসে।
তারপর সহসাই চলে আসে বিছ্নাকান্দি- সুন্দর আহ সুন্দর।
[এখানে কিছু মানুষের গল্প জমা হয়, শেষ সীমানা পিলার অতিক্রম করে ভারতীয় ভূ-খন্ডে ঢুকে পড়া বাংলাদেশের দরিদ্র মানুষ আর তাদের অভিযোগের গল্প। সীমান্ত ফাঁড়ীর জোয়ান আর সুবেদার রজব আলীর গল্প-তাদের অসামান্য আতেথিয়তা- এইসব গল্প থাক অন্য কোন মানবিক দিনের জন্য। প্রকৃতির সুন্দর কিছুটা সময়ের জন্য হলে ও মানুষের গল্পকে ভুলিয়ে রাখে, রাখুক] 









