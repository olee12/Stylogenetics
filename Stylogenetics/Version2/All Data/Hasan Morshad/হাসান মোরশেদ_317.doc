দুঃখ ধরার ভরাস্রোতে ।। প্রয়াত কবি সুনীল সাইফুল্লাহ'র কবিতার বই




আমাদের মায়াবী পায়রা ও তার পালকসমুহ 
-----------------------------------------------

অথচ নির্দিষ্ট কোন দুঃখ নেই
উল্লেখযোগ্য কোন স্মৃতি নেই
শুধু মনে পড়ে
চিলেকোঠায় একটা পায়রা রোজ দুপুরে
উড়ে এসে বসতো হাতে মাথায়
চুলে গুজে দিতো ঠোঁট
বুক-পকেটে আমার তার একটি পালক

পালিয়ে যাওয়া পায়রার পালক বুক পকেটে গুঁজে,উল্লেখ্যযোগ্য কোন দুঃখ ও স্মৃতি ছাড়াই  যে কবি লিখতো কবিতা-কবিতাতেই নিজের মৃত্যু ঘোষনার দুর্দান্ত স্পর্ধা ছিলো যার-তাকে মনে রাখার কিংবা মনে করার কোন দায় ছিলোনা আমাদের ।
'সবুজ পায়রার হৃদপিন্ড চিবিয়ে খেয়ে/ঠিক বছর পর আমি আত্নহত্যা করে যাবো'-
 ঠিক এরকই লিখে তার নিজের কবিতায়,তারপর বই প্রকাশের জন্য  পান্ডুলিপি তৈরী করে ,সবকিছু গুছিয়ে চলে যান কবি সুনীল সাইফুল্লাহ! যেনো নিজেই এক অনির্দিষ্ট দুঃখ,গুরুত্বহীন স্মৃতি,চিলেকোঠা থেকে উড়ে যাওয়া সেই মায়াবী পায়রা ।
আমরা যারা বাংলা কবিতার পাঠক তারা বেশ আধুনিক ও আন্তর্জাতিক হয়েছি-সে ও  পুরনো খবর । মায়াকোভস্কির আত্নহণনের বেদনায় নীল হয়েছি বহু আগেই,  রিলকের গোলাপের কাঁটায় রক্তাক্ত ও হয়েছি । এইসব নিয়ে আমাদের নামী সম্পাদকরা রচনা করেছেন দামী সব সাহিত্যপত্র । ঋদ্ধতার ঢেঁকুর ও উঠেছে প্রচুর ।
তবু হায় কেনো, কোন প্রণালী ও প্রক্রিয়ায় অনুচচারিত,অনাদৃত রয়ে যায় আমাদের নিজস্ব চাষবাস,মায়াবী পায়রা সকল?
আর এই আমরা,আমরা ক'জন-আমরাও গতানুগতিক । ছড়িয়ে ছিটিয়ে থাকা পৃথিবীর নানাপ্রান্তে, যুথবদ্ধ হয়েছি শেষে  নিজেদের তৈরী করা এক আংগিনা-'সচলায়তন' এ ।  অনলাইন রাইটার্স ব্লগ 'সচলায়তন' এ প্রয়াত কবি সুনীল সাইফুল্লাহকে নিয়ে প্রথম লিখেন সুলেখক সুমন রহমান ।(সেই লেখার লিংক,প্রিয় পাঠক পড়ে নিন)
সেই আমাদের প্রথম চেনা । সুমন রহমানের প্রতি কৃতজ্ঞতা প্রকাশ করি নিজের এবং সচলায়তনের পক্ষ থেকে ।
সুমন রহমানের ঐ লেখার সুত্র ধরেই,অন্য সকলের আগ্রহে সিদ্ধান্ত নেয়া হয় সুনীল সাইফুল্লাহ 'র একমাত্র কবিতার বইয়ের অনলাইন সংস্করন প্রকাশের । সুমন রহমান নিজে দেশের বাইরে,আমরা যারা বাকী কাজটুকু করবো তারাও সব দেশছাড়া। তার চেয়ে বড়ো কথা সেই বই সহজলভ্য নয় । আমাদের সাহিত্যপাড়ায় অনেক ব্যস্ততা,অনেক নামী দামী লেখকের বইপত্তরের পাহাড়-কিন্তু আমাদের সুনীল নেই,আমাদের সুনীল সাইফুল্লাহ নেই ওখানে ।
জানা যায়, সুনীল সাইফুল্লাহর আত্নহত্যার পর জাহাংগীর নগর বিশ্ববিদ্যালয় ছাত্রসংসদ কর্তৃক প্রকাশিত সে বইয়ের কপিগুলো খুব সযতনে সংরক্ষন করছেন-বিশ্ববিদ্যালয়েরই একজন কর্মচারী,যিনি সুনীলের কবিতার মুগ্ধ পাঠক ।
এ পর্যায়ে সবচেয়ে গুরুত্বপুর্ন দায়িত্বপালনে এগিয়ে আসেন আছহাবুল ইয়ামিন । ইয়ামিন জাহাংগীর নগর বিশ্ববিদ্যালয়ে যান,মুল বইয়ের কপি সংগ্রহ করেন,স্ক্যান করে আমাদের পাঠান । আছহাবুল ইয়ামিনের কাছে কৃতজ্ঞ সচলায়তন এবং সুনীল সাইফুল্লাহর কবিতার সকল অনলাইন পাঠক । কেনোনা,ইয়ামিন দায়িত্ব না নিলে আজকের এই প্রকাশনা সম্ভব হয়ে উঠতোনা ।
তারপরের সবটুকু কাজ এগিয়ে নিয়ে গেছেন শিল্পী বন্ধু  জিয়াউল পলাশ । প্রচ্ছদ ও অলংকরন,এবং ই-বুক তৈরীর যাবতীয় টেকনিক্যাল কাজের একক কৃতিত্ব তারই । সচলায়তনের সবিনয় কৃতজ্ঞতা তার প্রতি ।

জেগে আছি শ্রবণে ক্রন্দনে স্বনির্মিত মাটির সংগীতে
রাত্রিদিন সাজাই ধুপবাতি মঙ্গলঘট-
জন্ম বসবাস পার্থিব সমস্ত কিছুতে হাহাকার করে ওঠে
                                               ব্যর্থ অভিমান। 
আমাদের অভিমানী পায়রা উড়ে গেছে তার নিজস্ব আকাশে । আমরা কেবল কুড়িয়েছি তার ফেলে যাওয়া কবিতা-পালক, বাংলা কবিতার পাঠকের জন্য ।
সম্মানিত পাঠক,আমাদের অভিনন্দন গ্রহন করুন ।।
 
অনলাইন রাইটার্স কমিউনিটি 'সচলায়তন' এর পক্ষ থেকে
হাসান মোরশেদ
০৩/১০/২০০৭

***প্রচ্ছদ ও অলংকরন সহ পুরো বই এর পিডিএফ ভার্সন দেখার জন্য ক্লিক করুন নীচের লিংকেঃ
দুঃখ ধরার ভরাস্রোতে।। ই-ভার্সন 
 
সম্পাদকের কথা
কবিতা-১ ।।
কবিতা-০১
কবিতা-০২
কবিতা-০৩
কবিতা-০৪
কবিতা-০৫
কবিতা-০৬
কবিতা-০৭
কবিতা-০৮
কবিতা-০৯
কবিতা-১০
কবিতা-১১
কবিতা-১২
কবিতা-১৩
কবিতা-১৪
কবিতা-১৫
কবিতা-১৬
কবিতা-১৭
কবিতা-১৮
কবিতা-১৯
কবিতা-২০
কবিতা-২১
কবিতা-২২
কবিতা-২৩
কবিতা-২৪
কবিতা-২৫
কবিতা-২৬
কবিতা-২৭
কবিতা-২৮
কবিতা-২৯
কবিতা-৩০
কবিতা-৩১
কবিতা-৩২
কবিতা-৩৩
কবিতা-৩৪
কবিতা-৩৫
কবিতা-৩৬
কবিতা-৩৭
কবিতা-৩৮
কবিতা-৩৯
কবিতা-৪০
কবিতা-৪১


সম্পাদকের কথা ›



