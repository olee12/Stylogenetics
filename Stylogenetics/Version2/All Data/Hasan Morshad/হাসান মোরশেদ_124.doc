'সেনাসমর্থিত সরকার', মুজিব হত্যা ও অন্যান্য ... 



।।১।। 
ব্যারিষ্টার মইনুল হোসেনকে অনেকদিন পর হঠাৎ করে মনে পড়ে গেলো । বেচারা ব্যারিষ্টার এই তত্বাবধায়ক সরকারকে 'সেনানিয়ন্ত্রিত' সংজ্ঞায়িত করে ভালোই বাঁশ খেয়েছিলেন ।  'গোলাপকে যে নামেই ডাকা হোক না কেন' জাতীয় কাব্য করে এবং জামাতী কানেকশন কাজে লাগিয়ে ও শেষ রক্ষা করতে পারেননি । রাজদরবার থেকে তাকে বিদায় নিতে হয়েছে ।
সে সময়ে সেনাপ্রধান মইন, তথ্যউজির মইনুলের বাগাড়ম্বরকে খারিজ করে জাতিকে নিশ্চিত করেছিলেন যে সরকার 'সেনা নিয়ন্ত্রিত' নয় বরং 'সেনা সমর্থিত' 
সেই থেকে বেশ এক দ্বন্ধে আছি ।
'সেনানিয়ন্ত্রিত সরকার' না হয় বুঝলাম । সেনাপ্রধান নিজেই যখন সরকার প্রধান হয়ে যান অথবা সেনাবাহিনী যখন গায়ের জোরে ক্ষমতা দখল করে নেয় তখন সেই সরকার সেনানিয়ন্ত্রিক সরকার- যেমন লেজেহোমো এরশাদ কিংবা তার পূর্বসুরী জেনারেল জিয়া । যখন সেনানিয়ন্ত্রিত সরকারের কথা বলা হয় হয় তখন আমরা বুঝে ফেলি এখানে আর কোন সংবিধান, আইন, সংসদের বিষয় নেই । এটা স্রেফ জোরজবদস্তি । 
কিন্তু মইনইউ জেনারেল যে নতুন সরকার পদ্ধতির কথা জানালেন ' সেনা সমর্থিত সরকার' তার মাজেজা কি প্রকার?
বাংলাদেশ রাষ্ট্রের সাংগঠনিক কাঠামো বা অর্গানোগ্রামে  সেনাবাহিনীর অবস্থান কোথায়? সেনাবাহিনী কি নির্বাচিত সরকার তথা জাতীয় সংসদের নিয়ন্ত্রনাধীন এবং অন্তঃস্থ  কোন অংগ নাকি সরকারের সমান্তরাল,বহিঃস্থ  কোন কাঠামো? এ ক্ষেত্রে সংবিধানের ব্যাখ্যা কি ? 
যদি সেনাবাহিনী সরকারের অন্তর্গত ও নিয়ন্ত্রনাধীন কোন অংগ হয়ে থাকে তাহলে আলাদা করে তার আবার সরকারকে সমর্থন কিংবা অসমর্থনের সুযোগ থাকে নাকি? 
আমরা কি কখনো বলি ' সরকারী কর্মচারী সমর্থিত সরকার'? নাকি এরকম বলা আইন ও সংবিধান সম্মত ?  
।।২।। 
'সেনাসমর্থিত সরকার' বলে যদি কিছু থেকে থাকে তাহলে 'সেনা অসমর্থিত' সরকার বলে ও কিছু আছে । আছে নাকি?
গত ৩৭ বছরের বাংলাদেশের নির্বাচিত , অনির্বাচিত, দখলদারিত্ব সরকারগুলোর মধ্যে কোন কোনটা  তাহলে সেনাসমর্থিত আর কোন কোনটা সেনা অসমর্থিত?
জিয়া আর এরশাদ এর শাসনামল হিসেব থেকে বাদ । এই দু আমল তো সেনা সমর্থনের নয় একেবারে সরাসরিই সেনা শাসন । খালেদা জিয়ার নির্বাচিত দুই সরকার, শেখ হাসিনার নির্বাচিত একটি সরকার, চারটি অনির্বাচিত  তত্বাবধায়ক-  এগুলোর কোনটিকেই বাংলাদেশ সেনাবাহিনী  অসমর্থন জানিয়েছিল বলে জানা যায়নি ।সেহেতু ধরে নেয়া যায় জিয়া থেকে শুরু করে বর্তমান তত্বাবধায়ক সব সরকারই ছিলো সেনাসমর্থিত । 
কিন্তু বাংলাদেশের প্রথম নির্বাচিত সরকার কি সেনাসমর্থিত ছিলো?
এই একটি সরকারই বোধ হয় বাংলাদেশ সেনাবাহিনী সমর্থিত ছিলোনা । ছিলোনা বলেই এই সরকারের প্রধান ব্যক্তি, তার পরিবার এবং সহযোগী চার জাতীয় নেতাকে বাংলাদেশে সেনাবাহিনী হত্যা করেছিল ।
।।৩।।
১৫ আগষ্ট ও ৩ রা নভেম্বরের হত্যাকান্ডের জন্য কি বাংলাদেশ সেনাবাহিনীকে দায়ী করা যায় ?
১৫ আগষ্ট ও৩ রা নভেম্বরের হত্যাকান্ডের  জন্য দায়ী কারা ? এ আলোচনায় বলা হয় 'সেনাবাহিনীর কতিপয় বিপথগামী সদস্য' । কিন্তু ঐ বিপথগামী সদস্যের বিরুদ্ধে কোন শাস্তির ব্যবস্থা করেছিল  বাংলাদেশ সেনাবাহিনী?
৭ নভেম্বরের ক্যুর পরে কিন্তু  শৃংখলা ভংগের অভিযোগে সেনাবাহিনীর কোর্টমার্শালের মৃত্যুদন্ড সহ নানা মেয়াদের শাস্তি পেয়েছিলেন কয়েক হাজার সেনা অফিসার ও সদস্য । তেমনি জিয়া হত্যাকণ্ডের পর ও কোর্ট মার্শাল হয়েছিল অনেকের ।
কিন্তু ১৫ আগস্টে একজন নির্বাচিত সরকারপ্রধান ও তার পরিবারকে  এবং ৩ নভেম্বর কারাগারের ভেতরে জাতীয় চার নেতাকে  হত্যা করেছিল সেনাবাহিনীর যে কথিত 'কতিপয় বিপথগামী সদস্য'- বাংলাদেশ সেনাবাহিনী কি তাদের কোন শাস্তির ব্যবস্থা করেছিল ?
উত্তর জানা আছে কারো?
৪।।
সেনা অসমর্থনের এই যদি হয় পরিনতি  তাহলে বাংলাদেশ রাষ্ট্রের আগামী সকল সরকারই হোক 'সেনা সমর্থিত' ।
বেঁচেবর্তে থাকাটাই তো বড় কথা ,নাকি? 

