বুদ্ধিবৃত্তির দায়মুক্তি,বুদ্ধিবৃত্তির দায়বদ্ধতা 




“There are words as murderous as gas chambers,”  সিমন দ্যা বোভেয়ার লিখেছিলেন এবং মৃত্যদন্ড মওকুফের আবেদনপত্রে স্বাক্ষর করতে তিনি অস্বীকৃতি জানিয়েছিলেন, অস্বীকৃতি জানিয়েছিলেন জ্যাঁ পল সাঁত্রে, আলবেয়ার কাম্যু স্বাক্ষর করেছিলেন-যেহেতু অপরাধের শাস্তি হিসেবে মৃত্যুদন্ডের বিরোধী ছিলেন তিনি।
আর এই আবেদনপত্রের যিনি আয়োজন করেছিলেন সেই ফ্রাঙ্ক মরিস নিজে ছিলেন প্রতিরোধ যুদ্ধের সৈনিক তবু  ক্যাথলিক মানসিকতায় মৃত্যুদন্ডকে তিনি ন্যায়বিচার বলে মানতে পারেননি বিশেষ করে একজন লেখক, বুদ্ধিজীবির জন্য যিনি সরাসরি কোন হত্যায় অংশ নেননি।
তবু চার্লস দ্যা গল, দ্বিতীয় বিশ্বযুদ্ধের বিজয়ী সেনাপতি- নিজদেশের প্রভাবশালী বুদ্ধিজীবিদের স্বাক্ষর করা মৃত্যুদন্ড মওকুফের এই আবেদনপত্রটি শেষপর্যন্ত প্রত্যাখান করেছিলেন এই বলে যে-' intellectuals must be held accountable for the consequences of the ideas they propagate.'
এবং তার মৃত্যুদন্ড কার্যকর হলো ফেব্রুয়ারী ৬, ১৯৪৫।
দ্বিতীয় বিশ্বযুদ্ধের শুরুতে হিটলারের নাজি বাহিনী ফ্রান্স দখল করার আগে Robert Brasillach ছিলেন প্রভাবশালী ডানপন্থী পত্রিকা Je suis patriot এর সম্পাদক। এর বেশ আগে থেকেই অবশ্য তিনি ফ্রান্সের প্রভাবশালী বুদ্ধিজীবিদের একজন, বেশ কয়েকটি জনপ্রিয় উপন্যাসের রচয়িতা।  ১৯৩৪ এ চরমডানপন্থীরা প্লেস ডি লা কনকর্ড এ যে ভয়াবহ দাঙ্গার সুত্রপাত করেছিলো তিনি তার কট্টর সমর্থক ছিলেন।
নাজি বাহিনীর ফ্রান্স দখলের শুরুতে তিনি ও গ্রেপ্তার হয়েছিলেন অন্য বুদ্ধিজীবিদের সাথে; সাঁত্রে, কামু'র মতো যারা গ্রেপ্তার এড়াতে সক্ষম হয়েছিলেন তারা যোগ দিয়েছিলেন প্রতিরোধ যুদ্ধে। গ্রেপ্তার এর কিছুদিন পরই তিনি মুক্তি পেয়ে যান তার ডানপন্থী অতীতের কারনে।
মুক্তির পর Robert Brasillach তার পত্রিকার মাধ্যমে শুরু করেন নাজি প্রচার ও প্রচারনা। গোটা ইউরোপের বৃহত্তর স্বার্থে আটক বুদ্ধিজীবি, বামপন্থী নেতৃত্ব, প্রতিরোধ যোদ্ধা ও ইহুদীদের হত্যার আহ্বান জানিয়ে লিখতে থাকেন প্রবন্ধ।
প্রতিরোধযোদ্ধাদের হাতে প্যারিসমুক্ত হলে এই বুদ্ধিজীবি গিয়ে লুকান এক চিলেকোঠায়, কৌতুক করে ডায়েরীতে লিখেন- "Jews have been living in cupboards for four years, why not imitate them?"
ধরা পড়ার পর বিচার শুরু হলে তিনি লিখতে থাকেন তার আত্নজীবনী এবং ফ্রান্সের ভবিষ্যত তরুনদের উদ্দেশ্যে খোলা চিঠি। কোন অনুশোচনা নয় বরং নিজের অবস্থানকে জাস্টিফাই করে গেছেন তার শেষ সময়ের লেখাগুলোতে। 
ইউরোপের ডানপন্থীদের বুদ্ধিবৃত্তিক নবী হিসেবে এখনো তিনি সমাদৃত। কোন কোন উদারপন্থী ও তার মৃত্যুদন্ডকে বুদ্ধিবৃত্তিক ভিন্নমতের প্রতি হুমকীর উদাহরন হিসেবে বিবেচনা করেন।
"The Collaborator:The Trial and Execution of Robert Brasillach" নামে এলিস কাপলান এর লেখা একটা বই ও বাজারে পাওয়া যায়।

দীর্ঘ ৪০ বছর পর অনেক আন্দোলন, সংগ্রাম, রক্ত ও ত্যাগের আমাদের গনহত্যার বিচারের  আনুষ্ঠানিক কার্যক্রম শুরু হয়েছে। নয়মাস সময়কালে সারা দেশ জুড়ে সাধারন গনহত্যার পাশাপাশি যে পরিকল্পিত বুদ্ধিবৃত্তিক নিধন ঘটেছে, পৃথিবীর ইতিহাসে তার উদাহরন সম্ভবতঃ আর একটি ও নেই।  আর এই গনহত্যার ইতিহাসকে ধামাচাপা দেয়ার জন্য, গনহত্যার বিচার না হওয়ার জন্য সেই '৭১ এ যেমন , তারপরের ৪০ বছর ধরে ও একাধারে রাজনৈতিক, সামরিক, অর্থনৈতিক এবং বুদ্ধিবৃত্তিক কৌশল আরোপ করা হয়েছে।
মতাদর্শিক ভিন্নমতের স্বাধীনতার নামে গনহত্যাকে সমর্থন এবং গনহত্যার বিচারকে প্রশ্নবিদ্ধ করা অপরাধযোগ্য শাস্তি বলে বিবেচিত হবে কিনা- সেটি ও ভেবে দেখা জরুরী, এই সময়ে।। 

