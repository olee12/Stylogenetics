আসিফ নজরুল:: গণআদালতকে 'ট্রেডঅফ' করেছিলেন? 



সামরিক তত্ত্বাবধায়ক আমলে বাংলাদেশের জনগণের অনেক প্রাপ্তির মধ্যে অন্যতম প্রাপ্তি ছিলো টিভি চ্যানেলগুলোর টকশোর মাধ্যমে রথি-মহারথীদের নানামুখী নছিহত শুনা।
এইসব রথী-মহারথীদের অন্যতম ছিলেন ঢাকা বিশ্ববিদ্যালয়ের আইনের শিক্ষক ডঃ আসিফ নজরুল। সম্প্রতি ফেসবুকে ঐ সময়ের তার এক টকশোর ভিডিও দেখা যাচ্ছে যেখানে তিনি রাজাকার মতিউর রহমান নিজামীর গ্রেপ্তারের( তত্ত্বাবধায়ক আমলে) সমালোচনা করছেন এবং অত্যন্ত জোর গলায় নিজামীর সততার সার্টিফিকেট বিতরণ করছেন।

এসব সার্টিফিকেট যে আসিফ নজরুল একাই বিতরণ করেছেন তা নয়, আরো অনেকেই নানাভাবে ঘাতক-দালালদের পিঠ বাঁচানোর দালালী করেছেন- বিশ্ববিদ্যালয়ের শিক্ষক থেকে শুরু করে প্রধান বিচারপতি পর্যন্ত। 
তাহলে আসিফ নজরুলের এই দালালী বিষয়ে এতো কথা কেনো?
কথার কারণ আসিফ নজরুল গণআদালতের সংগঠকদের একজন ছিলেন, যে গণআদালত গঠিত হয়েছিল ১৯৯২ এ শহীদ জননী জাহানারা ইমামের নেতৃত্বে। তাঁর নেতৃত্বে গড়ে উঠা আন্দোলনের ফসল হিসেবেই আজ দেড়যুগ পর ঘাতক-দালালদের সত্যিকারের বিচারের জোর সম্ভাবনা তৈরি হয়েছে।
১৮বছর আগে যে আসিফ নজরুল গণআদালতের সংগঠক ছিলেন, জাহানারা ইমাম সহ যে ২৪ জনের বিরুদ্ধে রাষ্ট্রদ্রোহিতার মামলা করেছিলো তৎকালীন বিএনপি সরকার-তিনি তাদের একজন ছিলেন, আঠারো বছর পরে কেনো তার এই অবস্থান? নিজামীর সততার সার্টিফিকেট দানে এতো মরিয়া কেনো তিনি- অন্য অনেকের মতো এই প্রশ্ন আমারো ছিলো।
উত্তর খোঁজার জন্য ঘাতক-দালাল নির্মুল কমিটির কেন্দ্রীয় নেতৃত্বের এক বড়ভাইয়ের সাথে যোগাযোগ করি। তিনি যে সব তথ্য প্রদান করেন তাতে উত্তর মেলানো খুব কঠিন হয়না।
সহব্লগারদের সাথে সেই তথ্যগুলো শেয়ার করার জন্যই এই পোস্ট।

'৯০ এর গণআন্দোলনের ঠিক আগে আগে আসিফ নজরুল ঢাকা বিশ্ববিদ্যালয়ের ছাত্র থাকাকালীন সময়ে ছাত্রদলের সাথে সম্পৃক্ত ছিলেন, বিশেষ করে অভির সাথে ঘনিষ্ঠতা ছিলো। গণআন্দোলনের পর তার প্রথম উপন্যাস 'ক্যাম্পাসের যুবক' এ অভির ছায়া পাওয়া যায় যেখানে ধিকৃত অভিকে তিনি নায়কের মর্যাদা দিয়েছেন।
'৯০ এর পর বিচিত্রায় প্রদায়ক হিসেবে কাজ করতে গিয়ে শাহরিয়ার কবীরের সাথে পরিচয়। সাংবাদিক হবার অভিপ্রায়ে তিনি শাহরিয়ার কবীরের প্রিয়ভাজন হওয়ার চেষ্টা শুরু করেন। শাহরিয়ার কবীররা সেই সময় ঘাতক দালাল নির্মূল কমিটির প্রস্তুতি পর্যায়ে ছিলেন। মুলতঃ শাহরিয়ার কবীরকে খুশি করার জন্যই তিনি এই উদ্যোগে যুক্ত হন। বয়সে তরুণ এবং আইনের ছাত্র হিসেবে শাহরিয়ার ও তাকে গণআদালতের সাথে সম্পৃক্ত করেন। এভাবে আসিফ নজরুল জাহানারা ইমামের সান্নিধ্য ও লাভ করেন।
'৯২ এর ২৬শে মার্চ যে প্রতীকী আদালত বসে রমনায়- সেখানে আসিফ নজরুল গোলাম আজমের আইনজীবি হিসেবে ভূমিকা পালন করেন ( কাকতাল?)। নথিপত্রে অবশ্য তার নাম আসিফ নজরুল নয়, নজরুল ইসলাম খান।
পরবর্তীতে জাহানারা ইমাম, শামসুর রাহমান, কবীর চৌধুরী, ডঃ আহমদ শরীফ সহ যে ২৪ জনের বিরুদ্ধে রাষ্ট্রদ্রোহিতার মামলা হয় সেখানে ও আসিফ নজরুল নয়, নজরুল ইসলাম খানের নাম পাওয়া যায়।
সরকার এই মামলায় প্রত্যেককেই হেনস্তা করে, রাষ্ট্রদ্রোহিতার মামলার আসামী হিসেবেই জাহানারা ইমামকে মৃত্যবরণ করতে হয় এবং তাঁর মৃত্যুর পর তৎকালীন বিরোধীদলীয় নেত্রী শেখ হাসিনা এই মামলা প্রত্যাহারের জন্য জাতীয় সংসদে জোরালো দাবী উত্থাপন করেন এবং মামলা প্রত্যাহার হয়।
কিন্তু চমকপ্রদ বিষয় হলো আসিফ নজরুল গণআদালতের পরপরই কমনওয়েলথ বৃত্তি নিয়ে লণ্ডন চলে আসেন এবং পিএইচডি শেষ করে ঢাকা বিশ্ববিদ্যালয়ের শিক্ষক হিসেবে যোগদান করেন।
রাষ্ট্রদ্রোহীতার মামলা মাথায় নিয়েও কমনওয়েলথ বৃত্তির জন্য নির্বাচিত হওয়া- আসিফ নজরুলের পক্ষেই সম্ভব! যে সরকারের আমলে তিনি রাষ্ট্রদ্রোহিতা মামলার আসামী সেই সরকারের আমলেই বিশ্ববিদ্যালয়ের শিক্ষকের চাকরী বাগানো- এটি ও তার পক্ষেই সম্ভব!
কমনওয়েলথ বৃত্তির জন্য নির্বাচিত হওয়া কিংবা বিশ্ববিদ্যালয়ে চাকরি জুটানোর জন্য কতোটুকু রাজনৈতিক লবিং দরকার সেটা সহজেই অনুমেয়।
তাহলে ঐ সময়ে আসিফ নজরুল এই সুযোগগুলো পেলেন কি করে? গণআদালতের একজন হিসেবে তো প্রকৃতযোগ্য হলেও বিএনপি আমলে তার এইসব সুযোগ পাওয়ার কথা নয়।
এই প্রশ্নের ও উত্তর মেলে।
গণআদালতের দিন ২৬শে মার্চ ১৯৯২ গণতদন্ত কমিশনের প্রথম প্রতিবেদন প্রকাশ করা হয় এবং ঘোষণা দেয়া হয় ১৬ ডিসেম্বর গণতদন্ত কমিশনের দ্বিতীয় প্রতিবেদন প্রকাশ করা হবে।  দ্বিতীয় প্রতিবেদন প্রকাশের জন্য ঘাতক দালালদের বিরুদ্ধে মাঠ পর্যায় থেকে অসংখ্য তথ্য সংগ্রহ করা হয়েছিলো এবং আইনের ছাত্র ও তরুণ সংগঠক হিসেবে আসিফ নজরুলকে দায়িত্ব দেয়া হয়েছিলো দ্রুততম সময়ের ভিতর এসব তথ্য যাচাই বাছাইয়ের মাধ্যমে চূড়ান্ত প্রতিবেদন প্রকাশ করার।
কিন্তু দেখা গেলো সমস্ত তথ্য হাতে পাওয়ার পর আসিফ নজরুল প্রায় লাপাত্তা। নির্মূল কমিটির অন্যদের সাথে তার দূরত্ব তৈরী হচ্ছে। এ সময় জাহানারা ইমামের শারীরিক অবস্থার অবনতি ঘটতে থাকে। তিনি ব্যক্তিগতভাবে নজরুলকে বারবার তাগাদা দিতে থাকেন কাজ শেষ করার জন্য। কিন্তু আসিফ নজরুল নানা বাহানায় কালক্ষেপণ করতে থাকেন। 
পরবর্তীতে অনুসন্ধানের মাধ্যমে জানা যায়- ঐ সময়ে তিনি ঘনিষ্ঠ যোগাযোগ তৈরী করেন আইন বিভাগের তৎকালীন বিভাগীয় প্রধান আব্দুল বারীর সাথে যে ছিলো জামাতী রাজনীতির সাথে সম্পৃক্ত। 
ঘাতক দালাল নির্মূল কমিটির গণতদন্ত কমিশনের মাঠ পর্যায়ের সব তথ্য হাতে রেখে, চূড়ান্ত প্রতিবেদন প্রকাশের কাজ বিলম্বিত করতে করতে তিনি জামাতি বিভাগীয় প্রধানের সুপারিশে কমনওয়েলথ বৃত্তি নিয়ে দেশ ছাড়েন- রাষ্ট্রদ্রোহীতার মামলা মাথায় নিয়েই!
দেশে ছাড়ার আগে চূড়ান্ত মুহুর্তে তিনি নির্মূল কমিটিকে একটা প্রতিবেদনের যাচ্ছেতাই খসড়া ধরিয়ে দেন মাত্র। নির্মূল কমিটি এবং গণআদালতের সহযোদ্ধাদের সাথে এই তার শেষ যোগাযোগ।
এর ১৬ বছর পর ১/১১ এর পরিবর্তীত পরিস্থিতিতে নিজেদের স্টেক ধরে রাখার জন্য আইএসআই যে ক'জন  সুশীল বুদ্ধিজীবীকে বাছাই করে নেয় ডঃ আসিফ নজরুল তাদের অন্যতম যিনি গণআদালতের সাথে সম্পর্ককে পুঁজি করে ঘাতক দালালদের সততার সনদ বিতরণে মরিয়া হয়ে উঠেছেন।

সংশোধনী ও আপডেট
নজরুল ইসলাম যিনি আসিফ নজরুল নামে পরিচিত হয়েছেন- প্রথমে বিশ্ববিদ্যালয়ে যোগ দেন এবং পরে কমনওয়েলথ বৃত্তি নিয়ে যুক্তরাজ্যে আসেন।
সে সময় ঢাকা বিশ্ববিদ্যালয়ের আইন বিভাগের ডিন ছিলেন এরশাদুল বারী যিনি সরাসরিই  জামাত-বিএনপি রাজনীতির সাথে যুক্ত ছিলেন। এরশাদুল বারী সেরা ফলাফল থাকা স্বত্বেও প্রগতিশীল কাউকে আইন বিভাগে শিক্ষক হিসেবে নিতেন না। তিনি মুলতঃ রাজশাহী বিশ্ববিদ্যালয় থেকে জামাত-বিএনপিপন্থী শিক্ষকদের ঢাকা বিশ্ববিদ্যালয়ের আইন বিভাগে এনে জড়ো করতেন এবং নিতান্ত প্রয়োজন হলে মেয়েদেরকে শিক্ষক হিসেবে নিতেন যাদের রাজনৈতিক জোরালো অবস্থান থাকতোনা।
তথ্য পাওয়া যায়- আসিফ নজরুল যখন আইন বিভাগে শিক্ষক হিসেবে যোগ দেন ঠিক তখনই ছিলো ডিন নির্বাচন এবং এরশাদুল বারীর জেতার সম্ভাবনা  নিশ্চিত ছিলোনা। আসিফ নজরুলকে নিয়োগ দিয়ে এরশাদুল বারী তার একটি ভোটের নিশ্চয়তা পান- যদিও আসিফ নজরুল মেধাতালিকার শীর্ষে ছিলেননা। 

