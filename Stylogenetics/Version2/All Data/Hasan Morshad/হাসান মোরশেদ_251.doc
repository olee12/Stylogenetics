'Apocalypto'::ইতিহাসের বিকৃতি,আগ্রাসনের ফ্যান্টাসী



.
মেল গিবসনের এই মুভি শুরু হতে পারতো তার শেষের দৃশ্য থেকে ।
মুভির নায়ক 'মায়া' তরুন জাগুয়ার পো হাঁটুভেংগে বসে সমুদ্র তীরে । আহত,বিধ্বস্ত সে । ক্ষতবিক্ষত,রক্তাক্ত হয়ে দীর্ঘ পথ  ছুটে এসেছে আক্রমনকারীদের হাত থেকে নিজেকে এবং তার স্ত্রী ও সন্তানদের বাঁচানোর জন্য । কিন্তু শেষ পর্যন্ত বোধ করি আর সম্ভব নয় , তাড়া করে আসা ঘাতকেরা নিঃশ্বাস ফেলছে তার ঘাড়ের উপর ।
এই ঘাতকেরা ও তার স্বজাতি 'মায়া' । কিন্তু ঘাতকের দল  এবং জাগুয়ার পো অবাক বিস্ময়ে দেখে তাদের সমুদ্রে বিশাল জাহাজ নোঙ্গর করা । সেই জাহাজ থেকে ছোট নৌকায় করে তীরের দিকে এগিয়ে আসছে সুশোভন সাদা চামড়ার মানুষেরা । তাদের কারো হাতে ক্রশ,কারো হাতে তরবারী ।
এইক্ষনে আক্রান্ত ও আক্রমনকারী দুপক্ষই কিংকর্তব্যবিমুঢ় । সামনে অচেনা পক্ষ । জাগুয়ার পো সিদ্ধান্ত নেয় তার জংগলে ফিরে যাবার,নতুন জীবন শুরু করার ।
এই শেষ দৃশ্যের আগের পুরোটা সময় জুড়ে দেখা যায় মায়াদেরই দু পক্ষ । এক পক্ষ নগর থেকে এসে জংগলবাসী মায়াদের বন্দী করে নিয়ে যায়,সেখানে সূর্যদেবতাকে খুশী করার জন্য বন্দীদেরকে উৎসর্গ করা হয় ।  এই উৎসর্গ পর্ব বড়বেশী রক্তাক্ত,বিভৎস ।
দে্বতার সন্তুষ্টির জন্য  নরহত্যার প্রচলন অন্যদের মতো মায়াদের মধ্যে ও ছিলো । কিন্তু  মেল গিবসন তার মুভিতে মায়াদের যে দৃশ্যপট রচনা করেন সেখানে কেবল ঐ বর্বরতা,নৃশংসতাই ঠাঁই পায় । অন্য কিছু নয় । একেবারেই নয় 
অথচ খ্রীষ্টের জন্মের প্রায় ২৫০০ বছর আগে যে সভ্যতার গোড়াপত্তন,তিনহাজার বছর ধরে যারা টিকে থাকলো সদর্পে; জ্যোতির্বিদ্যা,প্রকৌশল ও স্থাপত্যকলায় যাদের দক্ষতা এখনো বিশেষজ্ঞদের কৌতুহলের বিষয়, যারা নিজেদের জন্য শক্তিশালী বানিজ্য ও অর্থনৈতিক ব্যবস্থা গড়ে তুলতে পেরেছিল সে 'মায়া' দের কোন চিহ্নই নেই অস্কার বিজয়ী এই নির্মাতার মুভিতে । 
'প্যাসন অব দ্যা ক্রাইষ্ট' এর নির্মাতা গিবসন এরকম ম্যাসেজ দিতে চান যে মায়ারা যখন নিজেদের মধ্যে রক্তক্ষয়ী সংঘর্ষে লিপ্ত তখন ইউরোপীয়ানরা জাহাজ ভর্তি হয়ে সেখানে গেছে ক্রুশ হাতে যীশুর মহান বানী শোনাতে । 
অথচ কি নিদারুন মিথ্যাচার, ইতিহাসের চরম বিকৃতি ।
স্পেনিয়ার্ডরা ল্যাটিন আমেরিকায় যাবার ৩০০ বছর আগেই মায়া নগরগুলোর পতন ঘটতে থাকে প্রাকৃতিক বিপর্যয়ে( ঐতিহাসিক ও প্রত্নতত্ববিদরা এখনো পতনের কারন বিষয়ে একমত নন) ।  নিজেদের মধ্যে যুদ্ধ নয় বরং মায়ারা ব্যাপক হারে প্রান হারায়  স্পেনিয়ার্ডদের হাতেই । উপনিবেশ সময়ের প্রথম ১০০ বছরেই নিহত হয়েছিল মায়াদের ৯০% । পরিকল্পিত ভাবে ছড়িয়ে দেয়া হয়েছিল বসন্ত,হাম,ইনফ্লুয়েঞ্জার মতো সংক্রামক ব্যাধি ।
'মায়া' রা তবু টিকে গিয়েছিল, প্রান বাঁচানোর তাগিদে ছড়িয়ে পড়েছিল পুরো ল্যাটিন আমেরিকা জুড়ে । বর্তমানে গুয়াতেমালা ও বলিভিয়ায় 'মায়া' রাই সংখ্যাগরিষ্ঠ জনগোষ্ঠী এবং তাদের মধ্য থেকেই রাষ্ট্রপ্রধান নির্বাচিত হচ্ছেন ।
কিন্তু ইতিহাস মনে রাখে যে, 'মায়া' রা প্রথম বার গনহত্যার শিকার হয়েছিল মধ্যযুগে ইউরোপিয়ানদের হাতে, আর সবশেষে গুয়াতেমালার গৃহযুদ্ধের সময় ইউরোপিয়ানদেরই দুধভাই আমেরিকানদের হাতে ।
প্রথমবারে ও ক্রুশহাতে যীশুর চেলারা তরবারীর সহগামী হয়েছিলেন,দ্বিতীয় গনহত্যায় ও চার্চ ও ক্যাথলিক মিশন একই ভূমিকায় ।
তবু মেল গিবসন ইশ্বরপুত্র যীশুর পুনরুত্থানের স্বপ্নে বিভোর থেকে পর্ণোগ্রাফিক ফ্যান্টাসী তৈরী করেন । 
 
