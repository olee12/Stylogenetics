যে শহরে ফিরিনি আমি-৭




-কতোদিন থাকবে এবার?
-কবে ব্যাক করছো?
-সিটিজেনশিপ কি পেয়ে গেছো, অন্ততঃ ইনডিফিনিট লিভ? 
ব্যতিক্রমহীনভাবে একটানা এইসব প্রশ্নের মুখোমুখি হই, জবাবে সুনির্দিষ্ট উত্তরের বদলে মুখে এক টুকরো হাসি ঝুলিয়ে রাখার চেষ্টার করি- যে হাসির মানে যে কোন কিছুই হতে পারে। ভেতরে ভেতরে ক্রোধ দলা পাকায়। জানি, এইসব প্রশ্ন যারা ছুঁড়ে দিচ্ছেন তারা আত্নীয় পরিজন, বন্ধুবান্ধব, শুভাকাংখী। তবু এমন শুভ আকাংখা আমাকে আক্রান্ত করে।
পাসপোর্টের রঙ বদলে গেছে কি যায়নি, প্রবাসে আবার ফিরে যাবো কি যাবোনা সেটা প্রসঙ্গ নয়, কিন্তু সকলের প্রশ্নের মধ্যে এমন এক কাঙ্গালপণা, এমন এক হাহাকার টের পাই যা অস্বস্তি জাগায়। হীনমন্যতা কি এতোই প্রবল হয়ে গেছে আমাদের, নিজের দেশে ফিরে আসা ও আর 'নো মোর ওয়েলকাম'?
তিন সপ্তাহ কাটছে। আমরা প্রস্তুত ছিলাম এর চেয়ে ও আরো খারাপ পরিস্থিতির সম্মুখীন হওয়ার। প্রথম সপ্তাহে প্রচন্ড গরম ছিলো, এখন নভেম্বরের শুরুতে ও কড়া রোদ। স্পেনে এর চেয়ে ও কড়া রোদ পেয়েছি, চামড়া পুড়ে যাওয়ার মতো গরম, কিন্তু বাংলাদেশে আদ্রতার আধিক্যের কারনে ঘাম হয় খুব বেশী, সাইপ্রাসে প্রায় ৪৮ ডিগ্রী গরমে ও এতো কষ্ট হয়নি।
বিদ্যুৎ পরিস্থিতি অনেক ভালো, অন্ততঃ মাসকয়েক আগে পত্রিকায় যেমন পড়েছি তার চেয়ে অনেক ভালো। কোন কোন দিন সারাদিনে ও একবার বিদ্যুত যাচ্ছেনা, গেলে ও দ্রুত ফিরে আসছে। আগামী গ্রীষ্মে পরিস্থিতি কি দাড়ায়, দেখার বিষয়।
মৃন্ময়কে নিয়ে আমাদের বেশী দুঃশ্চিন্তা ছিলো। কিন্তু ও এসেই ব্যস্ত হয়ে পড়েছে বার্সেলোনা- ম্যান ইউ ফুটবল ম্যাচ নিয়ে। ও বার্সা, আর আম্মা ম্যান ইউ। আম্মা ফুটবল খেলতে খেলতে ঘামেন, ঘামতে ঘামতে হাসেন। যে যাই বলুক, এই হাসিই আমাদের ভরসা জোগায়- ফিরে এসে ভুল করিনি।
মৃন্ময় এখনো ঘরের বাইরে যেতে চায়না। রিক্সায় সিটবেল্ট নেই কেনো, সে প্রশ্নের উত্তর এখনো তৈরী করা যায়নি। 
প্রায় সন্ধ্যায় আমি আর মুন্নী জিন্দাবাজার ফুটপাতে দাঁড়িয়ে চটপটি চেটেপুটে খাই। আগে প্রীতিরাজের সামনে দাঁড়ালে কোন পূর্বঘোষনা ছাড়াই আড্ডা দেয়ার মতো বন্ধুবান্ধব জুটে যেতো। মানুষ বেড়ে গেছে ভয়ংকর রকম। এখন কোন মুখ চোখে পড়েনা, কেবল সারি সারি মানুষের মাথা। ধারনা করি, আশেপাশের মফস্বল থেকে মানুষেরা ছুটে আসছে। শহর সিলেটের চরিত্র বদলাচ্ছে।
রাস্তার দুপাশে বেশ প্রশস্ত ফুটপাত হয়েছে।  এডিনবারার মতো নগরে এতো প্রশস্ত ফুটপাত চোখে পড়েনি। তবু শহর সিলেট পায়ে হেঁটে বেড়ানো স্বস্তিকর নয় কেবল মানুষের থকথকে ভীড়ের কারনে।
মানুষের আরো বেশী ভোগপ্রবনতা, আরো বেশী চাকচিক্য চোখে লাগে। ভালো লাগে দেশে থেকেই কারো কারো অবস্থা পরিবর্তন দেখে। অর্থের অভাবে যে বন্ধু অনার্স থেকে ড্রপআউট হয়েছিলো, তাকে দেখি ব্রোকার হাউসের মালিক হয়ে যেতে, দামী গাড়ি চড়তে। খুব ব্যস্ত সময়ে সবকাজ ফেলে যখন সে আমাকে সময় দেয়, টের পাই  দুঃসময়ের ছোটখাট সহযোগীতা ভুলেনি সে।
আড়াই বছর আগে গ্রামীন ফোনের মোবাইল ইন্টারনেট দেখে মুগ্ধ হয়েছিলাম, ব্যবহার করেছিলাম সেন্টমার্টিন গিয়েও। হতাশ হলাম এবার, দেশের ইন্টারনেট সেবা এখনো সেই পর্যায়েই রয়ে গেছে। এসময়ে তেমন কিছুই এগোয়নি। ছবছর ৫৭ এমবিপিএস এর নেটলাইন ব্যবহার করার পর এখন আর প্রস্তরযুগের ঠুকাঠুকি ভাল্লাগেনা।
দেশ ছেড়েছিলাম জামাতজোটের দুঃশাসনের সময়। অহরহ বোমা ফুটছে তখন আমাদের শহরে, সাংস্কৃতিক কর্মকান্ডে অলিখিত নিষেধাজ্ঞা। অডিটোরিয়াম দখল করে রেখেছে ফুলকুঁড়ি আর দিশারী। রাজপথে প্রতিদিন মোল্লাদের আস্ফালন।
কিছু কি পরিবর্তন এলো-ক্ষমতার পরিবর্তনে? বাইরে থেকে এসে দেখছি বলে অন্ততঃ আমার চোখে পরিবর্তন ধরা পড়ে। এই তিনসপ্তাহে কুদরত উল্লাহ মসজিদ কিংবা আলিয়া মাদ্রাসা থেকে বের হওয়া কোন জঙ্গী মিছিল চোখে পড়েনি, শিল্পকলা একাদেমীর সামনে আবর্জনার স্তুপ তেমনি আছে, আছে নির্বিকার নাগরিক নাকচেপে পাশ কাটানো, তবে অডিটরিয়ামে নৃত্যানুষ্ঠান হচ্ছে আবার, হচ্ছে নাট্যোৎসব, হিজাবের সংক্রমন কি কিছুটা কমলো?
বন্দর, জিন্দাবাজার, চৌহাট্টা, আম্বরখানার জ্যাম আর ভীড় এড়িয়ে একটু বাইরে যেতে পারলেই এখনো এশহরের আকাশ অনেকটুকুই নীল, হাঁটতে হাঁটতে এখনো হঠাৎ করেই ভেসে আসে হাস্নুহেনার ঘ্রান, অনুরাগ হোটেলের সামনে দাঁড়ানো কেউ একজন হাত নাড়ে, আমি ও নাড়ি। পুরনো কোন বন্ধুদের মতো মনে হয়, ঠিক নিশ্চিত হতে পারিনা। হয়তো সে ও নিশ্চিত ছিলোনা।
নিশ্চিতভাবেই সেই সময়, সেই শহরে আর ফিরে যাওয়া যায়না। তবু সেই মোহক সময়, সেই মিস্টিক শহরের স্মৃতিময়তায় ভাঙ্গাচূড়া জীবনটাকে ও ভালোবেসি ফেলি অফুরান।


