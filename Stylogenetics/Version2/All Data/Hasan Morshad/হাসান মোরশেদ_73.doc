 দাসব্যবসা বিলুপ্তির দুশো বছর 




এই লেখাটা মার্চ ২০০৭ এর। আমাদের সচলায়তন সৃষ্টি'র আগে আগে। সিরাতের দাস ব্যবসা সংক্রান্ত লেখা দেখে পুরনো এই লেখাটার কথা মনে পড়লো। সচল আর্কাইভে লেখাটা থাকলে ও একটি পর্বে কেনো জানি প্রবেশ সংরক্ষিত দেখাচ্ছে।
তিনপর্বের এই লেখাটি তাই নতুন পোষ্ট হিসেবে একসাথে দিয়ে দিলাম।
 
এ বছর ২০০৭ সালে উদযাপিত হচ্ছে বৃটেনে দাসপ্রথা বিলুপ্তির ২০০ বছর। middlesex university'র আফ্রিকান স্টাডিজ বিভাগের এর ড: হাকিম আদি 'র সাথে এ সংক্রান্ত একটি আলাপচারিতা প্রকাশিত হয়েছে 'এমনেষ্টি ইন্টারন্যাশনাল' এর মাসিক ম্যাগাজিনে । এমনেষ্টি'র অনুমতিক্রমেই আলাপচারীতার বাংলা অনুবাদ করা হয়েছে ।

 এমনেষ্টি ম্যাগাজিন  :: বৃটেনের প্রেক্ষাপটে দাসপ্রথার প্রভাব নিয়ে কি কিছু বলবেন?
ড: হাকিম: প্রকৃত অর্থে, আধুনিক বৃটেনের এমন কোনো দিক খুঁজে বের করা মুশকিল, যা কোনো না কোনো ভাবেই দাস ব্যবসা দ্বারা প্রভাবিত নয় । অস্ত্র উৎপাদন থেকে শুরু করে জাহাজ তৈরী, শিল্প বিপ্লব, ব্যাংক-বীমা ব্যবসা - যা কিছুই বৃটেনের অর্থনীতিকে সমৃদ্ধ করেছে তার সাথে দাস ব্যবসা কোনো না কোনো ভাবে জড়িত ।
বৃটেনের সকল বন্দর নগরী, উদাহরন হিসেবে ম্যানচেষ্টারের কথা বলা যায়, এর ৮০%অর্থনৈতিক সমৃদ্ধি এসেছে দাসব্যবসা থেকে ।
১৬ শতকের মাঝামাঝি থেকে ১৯ শতক পর্যন্ত তিন শতাব্দী ধরে এটাই ছিলো এদের প্রধান বানিজ্য । বৃটিশরা মুলত: আফ্রিকার পশ্চিম উপকুল থেকে দাসদের অপহরন করে নিয়ে যেতো তাদের আমেরিকান ও ক্যারাবিয়ান কলোনী গুলোতে ।
এটা ছিলো খুবই লাভ জনক ত্রি-মুখি ব্যবসা । বৃটেনের বন্দর গুলো থেকে অস্ত্র , গোলাবারুদ সমৃদ্ধ হয়ে জাহাজ যেতো আফ্রিকান উপকুলে । অস্ত্র গোলাবারুদ খালাস করার পর জাহাজ গুলো ভরতো বন্দী দাস দিয়ে, তার পর যেতো আমেরিকা ও ক্যারাবিয়ান কলোনীতে । সেখানে দাসদের খালাস করে জাহাজ ভরা হতো পুরনো দাসদের দিয়ে উৎপাদন করানো খাদ্য শস্য দিয়ে । এই খাদ্য শস্য বোঝাই জাহাজ ফিরে আসতো আবার বৃটিশ বন্দরে ।
এমনেষ্টি ম্যাগাজিন :: বিনিময়ে আফ্রিকা কি পেলো?
ড: হাকিম: একটা বিষয় খেয়াল রাখা জরুরী ১৬ শতকে ইউরোপিয়ানরা আফ্রিকা গিয়েছে এ কারনে নয় যে, আফ্রিকা অনুন্নত ও দরিদ্র ছিলো । বরং তারা গিয়েছে কারন আফ্রিকা অনেক সমৃদ্ধ ও সম্পদশালী ছিলো । ইউরোপিয়ান রা প্রথমে গিয়েছে সোনা হীরা ও অন্যান্য খনিজ আহরনের লোভে ।
লক্ষ্যনীয় এ সময়টাতেই ইউরোপে এক নতুন অর্থনৈতিক পদ্ধতি বিকাশ লাভ করছে, যা পরিচিতি পেলো ' পুঁজিবাদ ' নামে । এর উপজাত হিসেবেই শুরু হলো দাসব্যবসা ।
ইউরোপিয়ানরা আফ্রিকান মানুষদের কে ও সোনা হীরার মতো বিনিময় যোগ্য পণ্য হিসেবে বিবেচনা করলো, কারন এ সময়ে তারা আবিস্কার করেছে নতুন মহাদেশ আমেরিকা । তারা ভেবেছে এই নতুন মহাদেশ হবে তাদের ফসলের মাঠ, 'বাস্কেট অব ব্রেড' । আর এ কাজে লাগানো যাবে আফ্রিকার অত্যন্ত সবল, কর্মঠ কালো মানুষ গুলোকে ।
এ ভাবেই আফ্রিকান দেশ গুলোর সবচেয়ে সবল, কর্মক্ষম , উদ্যমী মানুষগুলো দাস হয়ে পাচার হয়ে গেলো । ফলে গোটা আফ্রিকা জুড়ে রয়ে গেলো দুর্বল ও অসুস্থ রা । এ ভাবে আফ্রিকা হারালো তার কর্মক্ষমতা, উদ্যম ও উদ্ভাবনী শক্তি ।
এখনো নিশ্চিত হওয়া যায়নি এই সময়ে আফ্রিকা তার কি পরিমান জনশক্তি হারিয়েছে । দশ কোটি? বিশ কোটি? হতে পারে তারো বেশী ।
সংখ্যাটা যাই হোক, সিদ্ধান্ত টা এরকম, আজকের আফ্রিকার দরিদ্র, যুদ্ধ বিধ্বস্ত, অসুস্থ চেহারা মুলত: ইউরোপিয়ানদের তিনশো বছরের দাসব্যবসার পরিনতি ।
এমনেষ্টি ::তাহলে এই ব্যবসা আফ্রিকার জন্য কোনো সুফলই আনেনি?
ড: হাকিম :: না , একেবারেই না । এটা কেবল মাত্র ইউরোপ ও আফ্রিকার মধ্যে এমন এক সম্পর্ককে জোরদার করেছে যার পেছনে কেবল মাত্র শোষন ও বঞ্চনা ছিলো এবং আছে এখনো ।
এমনেষ্টি :: আছে এখনো?
ড: হাকিম :: নয়? গত ৫০০ বছর ধরে বাকী পৃথিবী আফ্রিকাকে তেমনি দেখছে, ইউরোপিয়ান রা যেমন দেখাচ্ছে ।
ইউরোসেন্ট্রিক আইডিয়া গুলো এতো বেশী প্রবল যে আজো আফ্রিকান দেশ গুলো তাদের আরোপিত রাজনৈতিক ও অর্থনৈতিক মডেল থেকে মুক্ত হতে পারেনি ।
উদাহরন হিসেবে ধরুন সিয়েরা লিওন কে । ১৮০৭ সালে বৃটিশরা এটাকে নিরাপদ বন্দর ঘোষনা করলো যেখান এনে জড়ো করা হতো সকল দাসদের । তারপর জাহাজে ভরে পাচার করা হতো আমেরিকা ও ক্যারাবিয়ান কলোনীতে । ১৯২৯ সালে দাসব্যবসা বিলুপ্তি ঘোষনা করা হলো সিয়েরা লিওনে । অথচ বৃটিশ সেনাবাহিনী এখনো রয়ে গেছে ওখানে । ১৮০৭-২০০৭ , গত দুশো বছর ধরেই তো সিয়রালিওন বৃটিশ কলোনী যদি ও নামে একটি স্বাধীন রাষ্ট্র । এমনই স্বাধীন যে পৃথিবীর সবচেয়ে দরিদ্র দেশ গুলোর একটি অথচ পৃথিবীর সবচেয়ে বেশী হীরা উৎপাদনকারী দেশ ।
এরচেয়ে বড় উপহাস কি হতে পারে? 
এমনেষ্টি :: বৃটেনে দাসব্যবসা নিষিদ্ধকরন আন্দোলনের পেছেনের গল্পটা কেমন?
ড: হাকিম :: হুম ! সেই সময়টাতে দুটো মুভমেন্ট একসাথে কাজ করছিলো । একটা ছিলো পার্লামেন্টের ভেতরে । আরেকটা ছিলো পার্লামেন্টের বাইরে । ১৭৮০ থেকে ১৭৯০ সালের ভেতর পার্লামেন্টের বাইরে যে মুভমেন্ট গড়ে উঠে , তা ছিলো বৃটেনের ইতিহাসের সবথেকে বড় এবং গনসম্পৃক্ত আন্দোলন । অনেকগুলো গ্রুপ একসাথে কাজ করছিলো । মানবাধিকার গ্রুপ, নারী কর্মী এবং  শিল্পী সাহিত্যিক গন ।শ্রমিকদের একটা বড় ভূমিকা ছিলো , ভূমিকা ছিলো বৃটেনে বসবাসরত আফ্রিকানদের যাদের অনেকেই মুক্তদাস ছিলো ।
পার্লামেন্টের বাইরে গড়ে উঠা এই ব্যাপক আন্দোলন, ভেতরের আন্দোলনকারীদের কে সহায়তা করেছিলো পার্লামেন্টে দাসব্যবসা নিষিদ্ধ করন সংক্রান্ত বিল উত্থাপন ও কার্যকর করাতে ।
অবশ্য এক পর্যায়ে এ মুভমেন্ট আন্ডার গ্রাউন্ডে চলে যায় কারন ১৭৯০ এর বৃটেন-ফ্রান্স যুদ্ধ কালীন সময়ে সকল রাজনৈতিক কর্মকান্ড নিষিদ্ধ ঘোষনা করা হয় ।
তবে মুভমেন্ট থেমে থাকেনি , বরং ১৮০৬ সালের দিকে প্রবল গনজাগরন ঘটে দাসব্যবসার বিরুদ্ধে ।
  এমনেষ্টি:: তাহলে আমরা বলতে পারি, মুলত: জনসচেতনতাই সরকারকে বাধ্য করেছিল দাসব্যবসা নিষিদ্ধ করতে?
ড: হাকিম :: গনজাগরন নি:সন্দেহে সরকারের উপর চাপ সৃষ্টি করেছিলো । তবে ভুলে যাওয়া ঠিক হবে না যে, এরকম একটা সিদ্ধান্ত নেয়ার পেছনে বৃটিশ সরকারের নিজস্ব কিছু হিসাব -নিকাশ ছিলো ।
এমনেষ্টি:: হিসাব-নিকাশ? কি রকম?
ড: হাকিম:: দাসরা ছিলো বৃটিশদের জন্য খুবই লাভজনক পন্য । নিজেদের প্রয়োজন মিটানোর পর এ পণ্য তারা বিক্রী করতো ফ্রান্স , স্পেন ও অন্যান্য ইউরোপীয় দের কাছে । অজেয় সামরিক শক্তির কারনে দাসব্যবসায় তাদের ছিলো একচেটিয়া অধিকার ।
১৭৯০ ফ্রান্সের সাথে যুদ্ধ শুরু হলে প্রশ্ন উঠতে থাকে -বৃটেন কেনো তার প্রতিদ্বন্ধীদের দাস সরবরাহ করবে? বৃটেনের নিজেদের প্রয়োজনীয় সংখ্যক দাস ততদিনে সংগ্রহ হয়ে গেছে যারা পরবর্তী কয়েক প্রজন্ম ধরে সেবাদান করতে থাকবে ।
সে কারনে নীতিগত সিদ্ধান্ত নেয়া হয় এরকম যে , বৃটেন দাস ব্যবসা বন্ধ করলে অন্য কেউ এ ব্যবসা শুরু করতে পারবেনা ।
আরেকটা রাজনৈতিক উদ্দেশ্য ও ছিলো এর পেছনে । যেহেতু দাসব্যবসা বন্ধ করার একটা 'প্রো-পিপল' দাবী ছিলো সে সময়ে , আর ফ্রান্সের সাথে যুদ্ধ চালিয়ে যাওয়ার জন্য প্রয়োজন ছিলো নাগরিকদের নৈতিক সমর্থন ।তাই দাস ব্যবসা নিষিদ্ধকরনের ঘোষনা ছিলো অনেকটাই সাধারন মানুষকে পক্ষে আনার একটা রাজনৈতিক কৌশল ।
আরেকটা বিষয় এড়িয়ে যাওয়া যাবেনা । বিভিন্ন বৃটিশ কলোনীতে ততোদিনে দাসবিদ্রোহ শুরু হয়ে গেছে । ১৭৯০ এর হাইতি বিদ্রোহে দাসেরা বৃটিশ সৈনিকদের পরাজিত ও বন্দী করেছিলো ।
মুলত: এসব কিছু মিলিয়েই বৃটিশ এস্টাবলিশমেন্ট তাদের পলিসি বদলানোর চিন্তা ভাবনা করতে বাধ্য হয় । অমানবিক দাসব্যবসা নিষিদ্ধ করে বরং মানবিক ক্যামোফ্লজে শ্রমিক আমদানীর ব্যবস্থা করা হয় ততোদিনে দরিদ্র হয়ে যাওয়া দেশ গুলো থেকে । ততোদিনে এশিয়া আর আফ্রিকার দেশ গুলোতো দরিদ্র হয়েই গেছে । এবার আর জোর করে দাস আনতে হবেনা, শ্রমিকেরা স্বেচ্ছায় এসে শ্রম দান করবে ।
এমনেষ্টি:: দাসব্যবসা নিষিদ্ধ ঘোষনা র ২০০ বছর পুর্তিতে, পুরো ঘটনাকে আমরা কিভাবে মুল্যায়ন করতে পারি?
ড: হাকিম :: যারা ব্যবসা করেছে, গল্পটা তাদের কাছ থেকে না শুনেআরেকটু গভীরে ভাবতে হবে । ভাবতে হবে, দাসব্যবসা কি আসলেই বন্ধ হয়েছে?বৈধ এবং অবৈধভাবে এশিয়া, আফ্রিকা ও ইউরোপের গরীবদেশের মানুষদের কে এদেশে আসার যে সকল সুযোগ দেয়া হচ্ছে, তার পেছনের উদ্দেশ্য টা কি? প্রশ্ন তোলতে হবে গোটা আফ্রিকা মহাদেশকে নি:স্ব করে ফেলার, কয়েক কোটি মানুষকে দাস বানিয়ে একটা জাতি গোষ্ঠির স্বকীয়তা ধ্বংস করার ক্ষতিপুরন কেনো দেয়া হবেনা?
ভুলে যাওয়া অনুচিত হবে যে মানুষ ইতিহাসের অংশ । আজকের দিনটা কেবল গতকালের ধারাবাহিকতা মাত্র । তাই গতকালের হিসাব না চুকিয়ে আজকের আমরা একটা সুন্দর আগামীর দিকে এগিয়ে যেতে পারবোনা ।

