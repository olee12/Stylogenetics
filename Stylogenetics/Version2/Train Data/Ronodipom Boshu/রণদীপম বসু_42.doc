| চাণক্যজন কহেন…০২/০২ | ভর্তৃহরিপর্ব-০২ |



(আগের পর্বের পর...)
...
ভর্তৃহরির রচনাবলী
শৃঙ্গারশতক, নীতিশতক ও বৈরাগ্যশতক- এই শতকত্রয়ের কোথাও ভর্তৃহরির নাম লেখা না-থাকলেও তিনিই যে শতকত্রয়ের রচয়িতা- এ ব্যাপারে সকলেই প্রায় একমত। তবে কারো কারো মতে অবশ্য ভর্তৃহরি শতকত্রয়ের রচয়িতা নন, সঙ্কলয়িতা মাত্র। তিনি অন্য কবিদের রচিত এবং লোকমুখে প্রচলিত শ্লোকসমূহ বিষয়বস্তু অনুসারে তিনটি শিরোনামে বিন্যাস করেছেন বলে তাঁদের অভিমত (-Dr.Bohlen Ges Abraham Roger)।
.
এছাড়া শতকত্রয় ব্যতীত ভর্তৃহরির নামের সঙ্গে আরও কয়েকটি গ্রন্থের নাম যুক্ত করেছেন কেউ কেউ তাঁদের গ্রন্থে। সেগুলো হচ্ছে- ভট্টিকাব্য (বা রাবণবধ), বাক্যপদীয়, মহাভাষ্যদীপিকা, মীমাংসাভাষ্য, বেদান্তসূত্রবৃত্তি, শব্দধাতুসমীক্ষা ও ভাগবৃত্তি। এগুলোর মধ্যে প্রথম দুটি যে শতককার ভর্তৃহরির রচনা নয় সে সম্পর্কে ইতঃপূর্বেই আলোচনায় এসেছে। অবশিষ্ট গ্রন্থগুলি সম্পর্কে পক্ষে বা বিপক্ষে যথার্থ কোন যুক্তি বা তথ্য এখনো অজ্ঞাত বলে সুনির্দিষ্টভাবে কিছু বলা এখনি সম্ভব নয়।
তবে শতকত্রয় ভর্তৃহরির মৌলিক রচনা কি-না, এ সম্পর্কে তিনটি মত প্রচলিত আছে বলে জানা যায়। প্রথম মত হলো- শতকত্রয় ভর্তৃহরির মৌলিক রচনা নয়, সঙ্কলিত। দ্বিতীয় মত হলো- অন্য কোন কবি বা কবিরা শতকত্রয় রচনা করে ভর্তৃহরির নামে উৎসর্গ করেছেন। এবং তৃতীয় মত- শতকত্রয় ভর্তৃহরির নিজের রচনা।
.
প্রথম মতের প্রবক্তাদের যুক্তি হলো- শতকত্রয়ের শ্লোকগুলির মধ্যে পারস্পরিক ঐক্যসূত্র নেই এবং বিভিন্ন কবিদের রচিত শ্লোক এতে দেখা যায়। শতকত্রয়ের শ্লোকগুলির মধ্যে পারস্পরিক ঐক্যসূত্র নেই সত্য, কিন্তু প্রতিটি শতকের মোট শ্লোকগুলিকে কয়েকটি ভাগে ভাগ করা যায় এবং এই ভাগগুলোর অন্তর্গত শ্লোকসমূহের মধ্যে একটি অন্তর্নিহিত ভাব-সঙ্গতি বা বক্তব্যের ঐক্য বর্তমান। প্রতিটি শতকের শ্লোকগুলিকে তাই দেখা যায় ভাব বা বক্তব্যভিত্তিতে দশ ভাগে ভাগ করা হয়েছে। অতএব শতকত্রয়ের শ্লোকগুলো যে একেবারেই পরস্পর বিচ্ছিন্ন একথা স্বীকার্য নয়। তাছাড়া সংস্কৃত কাব্যের নিয়মে শতককাব্যের শ্রেণীই হচ্ছে ‘মুক্তক’. যার বৈশিষ্ট্যই হলো প্রতিটি শ্লোক হবে পরস্পর অর্থনিরপেক্ষ। এতে কোন কাহিনী থাকবে না, থাকবে না ঘটনার ঐক্য। তাই একটির সঙ্গে অন্যটির ঐক্যসূত্র নেই বলেই যে শতকত্রয় মৌলিক রচনা না হয়ে সঙ্কলিত গ্রন্থ হবে- এ অনুমানের বাস্তব ভিত্তি নেই বলেই মনে হয়।
.
শতকত্রয়ের মধ্যে অন্য কবিদের রচিত শ্লোক যে পাওয়া যায় তা সত্য। যেমন- কালিদাসের ‘অভিজ্ঞানশকুন্তলে’র (পঞ্চম অঙ্ক-১২) শ্লোকটি দেখা যায় নীতিশতকের এই শ্লোকে-


  ভবন্তি নম্রাস্তরবঃ ফলোদ্গমৈ-
    র্নবাম্বুভির্ভূরিবিলম্বিনো ঘনাঃ।
    অনুদ্ধতাঃ সৎপুরুষাঃ সমৃদ্ধিভিঃ
    স্বভাব এবৈষ পরোপকারিণাম্ ।। ৭০।। (ভর্তৃহরির নীতিশতক)
    অর্থাৎ : ফলাগমে বৃক্ষসকল অবনত হয়, মেঘসকল নবজলভারে বিলম্বিত (নিম্নগামী হয় এবং) সজ্জনেরা সম্পত্তি (ঐশ্বর্য) লাভে বিনীত (হন)। পরোপকারীদের এটাই স্বভাব।

.
এবং বিশাখদত্তের ‘মুদ্রারাক্ষস’ নাটকের (দ্বিতীয় অঙ্ক-১৭) শ্লোকটি পাওয়া যায় নীতিশতকের এই শ্লোকে-


 প্রারভ্যতে ন খলু বিঘ্নভয়েন নীচৈঃ
    প্রারভ্য বিঘ্নবিহতা বিরমন্তি মধ্যাঃ।
    বিঘ্নৈঃ পুনঃ পুনরপি প্রতিহন্যমানাঃ
    প্রারব্ধমুত্তমজনা ন পরিত্যজন্তি।। ২৭।। (ভর্তৃহরির নীতিশতক)
    অর্থাৎ : অধমেরা (দুর্বলচিত্তেরা) বিঘ্নভয়ে (কোন কাজ) আরম্ভ করে না, মধ্যমেরা (সাধারণ জন) আরম্ভ করে(-ও) বাধাগ্রস্ত (হয়ে তা থেকে) বিরত থাকে, (কিন্তু) উত্তমেরা (সাহসীরা) বারবার বাধাগ্রস্ত হয়েও আরম্ভকৃত (কাজ) কখনও পরিত্যাগ করেন না।

.
এরকম উদাহরণ আরো আছে। এ ধরনের শ্লোকগুলি যে নিশ্চয়ই পরবর্তীকালে লিপিকরদের হাতে প্রক্ষিপ্ত হয়েছে তার যথেষ্ট যুক্তি রয়েছে। কেননা শতককাব্যের নামের সার্থকতা বিচার করতে গেলে শতকত্রয়ের প্রত্যেকটিতে একশত করে মোট তিনশত শ্লোক থাকাই বাঞ্ছনীয় ছিলো। কিন্তু সেখানে আছে চারশোর কাছাকাছি।  জানা যায়, M.R.Kale  সম্পাদিত নীতিশতক ও বৈরাগ্যশতকে মূল শ্লোক সংখ্যা যথাক্রমে ১০৮ ও ১০১টি। এ ছাড়াও দুটি শতকে অতিরিক্ত শ্লোক সংখ্যা যথাক্রমে ২৫ ও ৪৪টি। এই অতিরিক্ত শ্লোকসমূহেরই কোন কোনটি আবার শতকদ্বয়ের অপর অপর সংস্করণে মূল শ্লোকসমূহের অন্তর্ভুক্ত দেখা যায়। তাই কোনটা যে ভর্তৃহরির আর কোনটা প্রক্ষিপ্ত তা নিরূপণ কষ্টকর বলে গবেষকদের মন্তব্য। সংস্কৃত সাহিত্যসম্ভার (তৃতীয় খণ্ড)-এ শৃঙ্গারশতকে শ্লোক সংখ্যা ১০০টি। এ হিসেবে তিনটি শতকে মোট শ্লোক সংখ্যা দাঁড়ায় ৩৭৮।
.
ভর্তৃহরি হয়তো তিনটি কাব্যে তিনশত শ্লোকই রচনা করেছিলেন, কিন্তু কালে কালে লিপিকর ও অন্যান্যদের অনুগ্রহপুষ্ট হয়ে তাদের কলেবর আজ এতোটা বৃদ্ধি পেয়েছে। এই প্রক্ষেপণের কাজটি পরবর্তীকালের কোন কোন অখ্যাত কবিদের দ্বারাও হতে পারে। কারণ শ্লোকসমূহের মধ্যে পারস্পরিক ঐক্যসূত্রই যখন নেই তখন ভাবগত ঐক্য বজায় রেখে একটি দুটি রচিত শ্লোক এর সঙ্গে যোগ হয়ে যাওয়াটা অসম্ভব কিছু নয়। শতকত্রয়ে অন্যান্য যে সব কবির রচনা পাওয়া যায় তাঁদের দু-একজন ছাড়া বাকিরা অজ্ঞাত অখ্যাতই শুধু নয়, সময়ের মানদণ্ডে তাদের অধিকাংশই ভর্তৃহরির অর্বাচীন। যেমন সর্বজন-নন্দিত ‘মুদ্রারাক্ষস’ নাটকের স্রষ্টা সংস্কৃতের অন্যতম শ্রেষ্ঠ কবি বিশাখদত্তের সময়কাল নিয়ে পণ্ডিতদের মধ্যে মতভেদ থাকলেও তিনি খ্রিস্টিয় পঞ্চম শতকের বলে ধরা হয়। সে বিবেচনায় সম্ভাব্য  খ্রিস্টপূর্ব প্রথম শতকের কবি ভর্তৃহরি নিজে এই সব শ্লোক তাঁর কাব্যে গ্রহণ করেন নি- পরবর্তীকালের প্রক্ষেপণকারীদেরই কাজ এটা।
.
ভর্তৃহরির রচনা সম্পর্কে অন্য যে মত- অন্য কবি বা কবিরা শতকত্রয় রচনা করে ভর্তৃহরির নামে প্রকাশ করেছে কিংবা ভর্তৃহরিই অন্যদের দ্বারা লিখিয়ে নিজের নামে প্রকাশ করেছেন। এ মতের কারণ হয়তো ভর্তৃহরি রাজা ছিলেন বলে। এরূপ প্রবাদ বা অপবাদ সংস্কৃত সাহিত্যের অনেক কবির বেলায়ই প্রচলিত রয়েছে বলে জানা যায়। কিন্ত পণ্ডিত মহলে এ মত সমাদর লাভ করে নি। কাজেই সবকিছু বিবেচনায় পণ্ডিতদের তৃতীয় মত অর্থাৎ শতকত্রয় ভর্তৃহরির নিজের মৌলিক রচনা- এটাই গ্রহণযোগ্য বলে মনে হয়।
.
ভর্তৃহরির রচনাক্রম
ভর্তৃহরির শতকত্রয়ের মধ্যে কোনটি আগে এবং কোনটি পরে এ নিয়েও বিতর্ক আছে। কেউ কেউ বলেন প্রথমে নীতিশতক, তারপর শৃঙ্গারশতক এবং শেষে বৈরাগ্যশতক। কেউ এতে ভিন্নমত পোষণ করেন। তবে বৈরাগ্যশতক যে শেষে তা নিয়ে কারও দ্বিমত নেই, এবং সম্ভবত মতভেদের অবকাশও নেই। কারণ বৈরাগ্যের পর কারও জীবনে আর কিছু অর্থাৎ নীতি-অনীতি, শৃঙ্গার-প্রেম-কাম-ভালোবাসা বলতে কিছু থাকতে পারে না। তাছাড়া বৈরাগ্যশতকে কবির যে মনোভাব ব্যক্ত হয়েছে তাতে এটাই প্রতীত হয় যে, কবি ইতোমধ্যে নীতি বা সংসারনীতি এবং শৃঙ্গাররাজ্য অতিক্রম করে এসেছেন এবং সে-রাজ্যের অসারতা, বিশ্বাসহীনতা এবং আনন্দহীনতা তাঁকে পীড়িত করেছে। তাই বুঝি বৈরাগ্যশতকে নির্দ্বিধায় তিনি বলেন-


  ‘ভোগসুখে রোগের ভয়, সদ্বংশে বিপরীত আচরণজনিত দোষে বিচ্যুতির (সম্মান নাশের) ভয়, ধনসম্পদের বৃদ্ধিতে রাজাদের ভয়, অভিমানে দীনতার ভয়, শক্তিতে শত্রুর ভয়, সৌন্দর্যে বার্ধক্যের ভয়, শাস্ত্রজ্ঞানে তার্কিক প্রতিবাদীর ভয়, বিদ্যা-বিনয় প্রভৃতি গুণের বিষয়ে দুষ্ট লোকের অপবাদের ভয়, দেহে মৃত্যুর ভয়- জগতে মানুষের কাছে সমস্ত বস্তুই ভীতিপ্রদ কেবলমাত্র বৈরাগ্যই ভয়শূন্য। (সুতরাং ভয়াবহ ভোগ্য বিষয়সমূহ ত্যাগ করে বৈরাগ্যই আশ্রয় করা উচিত)’।। ৩১।। (-ভর্তৃহরির বৈরাগ্যশতক/ সংস্কৃত সাহিত্যসম্ভার, ১৬শ খণ্ড)।
    .
    ‘মৃত্যু সমস্ত প্রাণীর জীবন, বার্ধক্য উজ্জ্বল রমণীর যৌবন, ধনলাভের বাসনা সন্তুষ্টিকে, প্রগল্ভা নারীর বিলাস ইন্দ্রিয়-অনাসক্তিজনিত আনন্দকে, অসহিষ্ণু ব্যক্তিরা বিনয় প্রভৃতি গুণকে, দুষ্ট হস্তী এবং সর্প পবিত্র অরণ্যভূমিকে, কুমন্ত্রণাদাতা দুর্জনরা রাজাদের এবং নশ্বরতা ধনসম্পদকে অভিভূত করে- এই সংসারে কোন্ বস্তু অন্য কিছু দ্বারা আক্রান্ত (অভিভূত) হয় না ?’ ।। ৩২।। (-ভর্তৃহরির বৈরাগ্যশতক /ঐ)
    .
    ‘হে চিত্ত ! শ্রীশিবশম্ভুর প্রতি ভক্তিপরায়ণ হও, হৃদয়ে জন্মমৃত্যুর ভয় সর্বদা স্মরণ করো, পুত্র-পত্নী-বন্ধুর প্রতি মমতা ত্যাগ করো, কামনাজনিত বিকার অন্তরে স্থান দিয়ো না, সঙ্গদোষ শূন্য হয়ে (কাম-ক্রোধাদি প্রসঙ্গশূন্য হয়ে) নির্জন অরণ্যে বাস এই বৈরাগ্যের চেয়ে শ্রেষ্ঠ আর কী প্রার্থনার যোগ্য বিষয় আছে ?’ ।। ৬৮।।  (-ভর্তৃহরির বৈরাগ্যশতক /ঐ)

.
কাজেই এ থেকেই বুঝা যায় যে, বৈরাগ্যশতক শেষে অর্থাৎ কবির বৈরাগ্য অবলম্বনের পরেই রচিত হয়েছে। আর শৃঙ্গারশতক ও নীতিশতকের কোনটা আগে-পরের রচনা তা অনুমান করতে ভর্তৃহরির জনশ্রুত জীবন-চরিত বিশ্লেষণ করাই সঙ্গত। দেখা যায়- ভর্তৃহরি রাজা হওয়ার পরপরই রাজকার্যের প্রতি ভ্রূক্ষেপহীন থেকে সারাক্ষণই আকণ্ঠ সুরা আর নারীসম্ভোগে নিমগ্ন থাকতেন। তাঁর এই নারীসম্ভোগের অপূর্ব বর্ণনাই বিধৃত হয়েছে তাঁর শৃঙ্গারশতকে। এ বর্ণনা যে তাঁর স্বীয় অভিজ্ঞতারই ফল তা কাব্য-পাঠেই অনুধাবন করা যায়। শৃঙ্গারসাগরে সন্তরণ করতে করতে তিনি বলছেন-


   ‘সুধীজনেরা পক্ষপাতিত্ব বর্জন করে এবং বাস্তবতা বিচার করে ঠিক ঠিক বলুন তো, আমরা পর্বতের নিতম্ব (কটকদেশ) আশ্রয় করবো, না কামোচ্ছ্বাসে স্মিতহাস্যময়ী বিলাসিনীদের নিতম্ব আশ্রয় করবো ?’।। ৩৬।। (ভর্তৃহরির শৃঙ্গারশতক/ সংস্কৃত সাহিত্যসম্ভার, ১৬শ খণ্ড)
    .
    ‘হয় গঙ্গার কলুষনাশী বারিতে, নয় তরুণীর হারমণ্ডিত মনোহর স্তন দুটিতে বাসস্থান রচনা করুন।। ৩৮।। (ভর্তৃহরির শৃঙ্গারশতক/ ঐ)
    .
    ‘যুক্তিহীন বহুতর্কে লাভ কী ? পুরুষদের দুটি জিনিসই সর্বদা সেব্য- হয় সুন্দরীদের অভিনব কামলোলুপ স্তনভারাক্রান্ত যৌবন, নয় অরণ্য।। ৩৯।। (ভর্তৃহরির শৃঙ্গারশতক/ ঐ)
    .
    ‘জনগণ ! আমি কোনরকম পক্ষপাতিত্ব না করে বলছি- সপ্তলোকে আমার এ কথা প্রযোজ্য : নিতম্বিনীদের মতো রমণীয় কিছু নেই, তাদের মতো দুঃখের মুখ্য হেতুও আর কিছু নেই।। ৪০।। (ভর্তৃহরির শৃঙ্গারশতক/ ঐ)

.
শৃঙ্গার সম্পর্কে কবির এই নিখুঁত বর্ণনা যে জীবন-অভিজ্ঞতা ব্যতীত সম্ভব নয়, তা সহজেই অনুমেয়। প্রসঙ্গত উল্লেখ্য, অন্য এক আকর্ষণীয় কিংবদন্তী অনুযায়ী, শৃঙ্গাররসাত্মক কাব্য ‘অমরুশতক’-এর রচয়িতাও (শংকরাচার্য) নাকি জনৈক মণ্ডনমিশ্রের বিদূষী পত্নী ভারতীর সঙ্গে একবার রতিবিষয়ক প্রতিদ্বন্দ্বিতায় হেরে গিয়ে জনৈক মৃতরাজা অমরুর দেহ আশ্রয় করে তার অন্তঃপুরে যান এবং তাঁর স্ত্রীদের সঙ্গে বহুদিন যাপন করে রতিশাস্ত্রবিষয়ে পারদর্শিতা অর্জন করে উক্ত মহিলাকে বিতর্কে পরাজিত করেন। রতিবিষয়ক তাঁর সেই জ্ঞানই ‘অমরুশতক’ নামে পরবর্তীকালে খ্যাতিলাভ করে। কবি ভর্তৃহরির বেলায়ও হয়তো তা-ই হয়েছিলো। 
শৃঙ্গারশতকে নারী সম্পর্কে কবি ভর্তৃহরির এমন পক্ষপাতিত্বের মধ্য দিয়েও কিন্তু নারীদের প্রতি তাঁর বিতৃষ্ণা, অবিশ্বাস ও ঘৃণা কিছু কিছু প্রকাশিত হয়েছে। সেটাই দেখা যায় একটু পরেই-


  ‘সংশয়ের আবর্ত, অবিনয়ের ভুবন, সাহসের নগর, দোষের আকর, শতকপটতার আধার, অবিশ্বাসের ক্ষেত্র, স্বর্গদ্বারের বিঘ্ন, নরকের দ্বার, সমস্ত মায়ার পেটিকা, অমৃতময় বিষ, প্রাণিজগতের বন্ধন এমন স্ত্রীযন্ত্র কে সৃষ্টি করলো ?’।। ৪৫।। (ভর্তৃহরির শৃঙ্গারশতক/ ঐ)

.
নারীর প্রতি তাঁর এই ঘৃণা, সন্দেহ, অবিশ্বাস, বিতৃষ্ণা চরমে উঠে পত্নী অনঙ্গসেনার বিশ্বাসঘাতকতায়। তাই নীতিশতকের শুরুতেই তিনি বলেন-


  ‘যাকে (যার কথা) নিরন্তর চিন্তা করেছি (অর্থাৎ যাকে প্রাণের চেয়েও অধিক ভালোবেসেছি) সে (সেই প্রিয়তমা পত্নী) আমার প্রতি নিরাসক্ত, সে ভালোবাসে (বা কামনা করে) অন্য পুরুষকে; সেই পুরুষ (আবার) অন্যাসক্ত (অর্থাৎ অন্য স্ত্রীলোকে আসক্ত); আবার আমার কারণেও অনুশোচনা করে (অর্থাৎ দুঃখ পায় বা ধ্বংস হচ্ছে) (সে) অন্য কোনও এক স্ত্রীলোক। (তাই) ধিক্ সেই (পরপুরুষগামিনী) স্ত্রীলোককে, ধিক্ সেই পুরুষকে (যে একাধিক স্ত্রীজনে আসক্ত), ধিক্ এই (বারবণিতা) স্ত্রীলোককে এবং ধিক্ আমাকেও, (সর্বোপরি) ধিক্ সেই মদনকে (যার প্রভাবে এসব সংঘটিত হচ্ছে)’ ।। ০২।। (ভর্তৃহরি নীতিশতক)

এরপর সমগ্র নীতিশতকেই দেখি আমরা অন্য এক ভর্র্তৃহরিকে- যেন তিনি শৃঙ্গারশতকের কবি ভর্তৃহরি নন, সম্পূর্ণ অন্য এক ভর্তৃহরি। যেখানে তিনি শুধুই নীতির প্রচার করেছেন। নিজের মূর্খতা, অজ্ঞতা ও স্থূল বুদ্ধিবৃত্তির কুপরিণাম প্রচার এবং এসব হতে লোকে যাতে দূরে থাকে এবং আত্মমর্যাদা রক্ষা করে সবার শ্রদ্ধার পাত্র হিসেবে সংসারে টিকে থাকতে পারে, সেসব উপদেশ-নির্দেশনাই তিনি দিয়ে গেছেন তাঁর নীতিশতকে। হয়তো আপন জীবনের শিক্ষা দিয়ে তিনি অপরের জীবন-চলার পথ সুগম করতে চেয়েছেন। তাই সংসারে টিকে থাকতে মানুষের করণীয় কী হবে তা সম্পর্কে বলেন-


  দাক্ষিণ্যং স্বজনে দয়া পরজনে শাঠ্যং সদা দুর্জনে
    প্রীতিঃ সাধুজনে নয়ো নৃপজনে বিদ্বজ্জনেপ্যার্জবম্ ।
    শৌর্যং শত্রুজনে ক্ষমা গুরুজনে নারীজনে ধূর্ততা
    যে চৈবং পুরুষাঃ কলাসু কুশলাস্তেষ্যেব লোকস্থিতিঃ।। ২২।। (ভর্তৃহরির নীতিশতক)
    অর্থাৎ : আত্মজনের প্রতি ঔদার্য, ভৃত্যজনের প্রতি দয়া; শঠের প্রতি সদা শাঠ্য, সজ্জনের প্রতি প্রেম; রাজজনের (রাজপুরুষদের) প্রতি নীতি, পণ্ডিতজনের প্রতি সারল্য; শত্রুদের প্রতি বীরত্ব (শৌর্য), পূজনীয়দের প্রতি সহিষ্ণুতা; নারীজনের প্রতি ছলনা (শঠতা) ইত্যাদি কলাবিদ্যায় যে-সকল পুরুষ পারদর্শী তাদের উপরই সংসারের স্থৈর্য (বা স্থিতিশীলতা নির্ভর করে, অর্থাৎ এই জগৎসংসারে তারাই সুখে বসবাস করতে পারে)।

শৃঙ্গারশতকে যাঁর সম্ভোগক্রিয়ার চমৎকার বিবরণ পরিলক্ষিত হয়, নীতিশতকে তারই মধ্যে দেখা যায় নীতিবোধের জাগরণ, নৈতিকতার পরাকাষ্ঠা। শৃঙ্গারশতকেই নারীদের প্রতি কবির মোহাচ্ছন্নতা কেটে ক্রমে যে ঘৃণার বাষ্প দেখা দিয়েছিলো, নীতিশতকে দেখা যায় তা মেঘ হয়ে বৃষ্টিপাতের ফলে তাঁর মনকে ধুয়ে মুছে একেবারে পূত-পবিত্র করে দিয়েছে। এবং বৈরাগ্যশতকে তিনি বৈরাগ্য অবলম্বন করে সংসার ত্যাগ করেন। এই তিনটি কাব্যের মৌল চেতনার রূপান্তরের মধ্যেই মূলত স্রষ্টা ভর্তৃহরির ক্রমবিবর্তিত মানস-চেতনার স্বাক্ষরই সমুজ্জ্বল হয়ে ধরা দিয়েছে।
.
ভর্তৃহরির নীতিশতক
ভর্তৃহরির রচনাশৈলী এমনিতেই অনুপম। তাঁর কাব্যে অর্থাৎ শ্লোকে দীর্ঘ সমাসবদ্ধ পদ খুবই অল্প দেখা যায়। এ কারণে তার ভাষা সহজ-সরল ও সর্বজনবোধ্য এবং ভাবগ্রাহীও। কাব্যের পরতে পরতে গভীর তাৎপর্য ব্যক্ত হয়েছে। বাক্য-গঠন সহজ ও স্বাভাবিক হলেও অর্থের দিক থেকে তা খুবই তাৎপর্যময় হওয়ায় ভর্তৃহরির শতকত্রয় বিশেষ করে নীতিশতক সকলেরই সুখপাঠ্য ও সহজবোধ্য হয়ে ওঠেছে। মানবজীবনের বিচিত্র বিষয়ের যথার্থ চিত্রণ করতে গিয়ে ভাব, ভাষা, ছন্দ ও অলঙ্কারের উপর তাঁর প্রশংসনীয় অধিকারের স্বাক্ষর তাঁর রচনাকে অনুপম সাহিত্যকর্মে পরিণত করেছে। সংস্কৃত শতককাব্যের জগতে তাই ভর্তৃহরির শতকত্রয় সর্বোচ্চ আসন দখল করে আছে বলে রসগ্রাহী পাঠকরা মনে করেন।
.
শ্লোকের অন্তর্নিহিত ভাব ও বক্তব্যের ঐক্য বিবেচনায় ভর্তৃহরির নীতিশতকের শ্লোকসমূহকে দশটি ভাগে ভাগ করা হয়েছে। এগুলি হচ্ছে যথাক্রমে- অজ্ঞনিন্দা (বা মূর্খপদ্ধতি), বিদ্বৎপদ্ধতি, মানশোর্যপদ্ধতি, অর্থপদ্ধতি, দুর্জনপদ্ধতি, সুজনপদ্ধতি, পরোপকারপদ্ধতি, ধৈর্যপদ্ধতি, দৈবপদ্ধতি ও কর্মপদ্ধতি।
.
অজ্ঞনিন্দা বা মূর্খপদ্ধতি : মূর্খপদ্ধতির রচনাগুলিতে মূর্খদের সম্পর্কে কবির উপলব্ধি ও মতামত উপদেশাকারে বিধৃত হয়েছে। যেমন-


 অজ্ঞঃ সুখমারাধ্যঃ সুখতরমারাধ্যতে বিশেষজ্ঞঃ।
    জ্ঞানলবদুর্বিদগ্ধং ব্রহ্মাপি নরং ন রঞ্জয়তি।। ০৩।। (ভর্তৃহরি নীতিশতক)
    অর্থাৎ : যে অজ্ঞ তাকে প্রসন্ন করা সহজ, বিজ্ঞকে প্রসন্ন করা আরও সহজ, (কিন্তু) স্বল্পজ্ঞানে গর্বিত যে পণ্ডিত তাকে ব্রহ্মাও পরিতুষ্ট করতে পারেন না।

.
বিদ্বৎপদ্ধতি : এই বিদ্বৎপদ্ধতির রচনায় বিদ্যা ও বিদ্বানের সুখ্যাতি ও প্রশংসা ধ্বনিত হয়েছে। যেমন-


  হর্তুর্যাতি ন গোচরং কিমপি শং পুষ্ণাতি যৎসর্বদা
    হ্যর্থিভ্যঃ প্রতিপাদ্যমানমনিশং প্রাপ্নোতি বৃদ্ধিং পরাম্ ।
    কল্পান্তেষ্যপি ন প্রয়াতি নিধনং বিদ্যাখ্যমন্তর্ধনং
    যেষাং তান্ প্রতি মানমুজ্ঝত নৃপাঃ কস্তৈঃসহ স্পর্ধতে।। ১৬।। (ভর্তৃহরির নীতিশতক)
    অর্থাৎ : যা চোরের(-ও) দৃষ্টিগোচর হয় না, ( সর্বদাই কোনও এক অনির্বচনীয় আনন্দ দেয়, ( প্রার্থীদের (বিদ্যার্থীদের) মধ্যে নিরন্তর বিতরণ করলেও (শেষ হয় না, বরং) প্রচুর পরিমাণে বৃদ্ধিপ্রাপ্ত হয়, (এমন কি পৃথিবীর) প্রলয়কালেও ( ধ্বংস না হয়- সেই বিদ্যা নামক গুপ্ত ধন যাঁদের (আছে), হে রাজন্! তাঁদের প্রতি অহঙ্কার পরিত্যাগ করুন; কে তাঁদের কাছে স্পর্ধা দেখাতে পারে ?

.
মানশৌর্যপদ্ধতি : আত্মগৌরবে যাঁরা গর্বিত এবং আত্মশক্তিতে যারা আস্থাবান তারা কোন কারণেই হীন কাজে উদ্যোগী হন না- এ উপলব্ধির সারাৎসারই এই মানশৌর্যপদ্ধতির রচনার বিষয়বস্তু হয়েছে। যেমন-


  ক্ষুৎক্ষামোপি জরাকৃশোপি শিথিলপ্রায়োপি কষ্টাং দশা-
    মাপন্নোপি বিপন্নদীধিতিরপি প্রাণেষু নশ্যৎস্বপি।
    মত্তেভেন্দ্রবিভিন্নকুম্ভকব লগ্রাসৈকবদ্ধস্পৃহঃ
    কিং জীর্ণং তৃণমত্তি মানমহতামগ্রেসরঃ কেশরী।। ২৯।। (ভর্তৃহরির নীতিশতক)
    অর্থাৎ : ক্ষুধায় কাতর হলেও, বার্ধক্যহেতু দুর্বল হলেও, প্রাণশক্তি ক্ষীণ হয়ে এলেও, (জীবনের) কষ্টকর অবস্থায় উপনীত হলেও, তেজ দূরীভূত হলেও মদমত্ত গজরাজের কপোলের মাংস এক গ্রাসে খেতে (যে) লুব্ধ (এবং) আত্মসম্মানে যারা মহান্ তাদের (মধ্যে যে) অগ্রগণ্য (সেই) সিংহরাজ (মৃগরাজ) কি প্রাণপাত হলেও শুষ্ক তৃণ ভক্ষণ করে ?

.
অর্থপদ্ধতি : প্রচলিত সমাজে যে অর্থই সব কিছুর মূল, সেই অর্থের জয়গানই অর্থপদ্ধতির রচনায় প্রতিপাদ্য হয়েছে। কখনো হয়তো শ্লোকের অন্তর্গত সূক্ষ্ম কটাক্ষও ধরা পড়ে। যেমন- 


   যস্যাস্তি বিত্তং স নরঃ কুলীনঃ
    স পণ্ডিতঃ স শ্রুতবান্ গুণজ্ঞঃ।
    স এব বক্তা স চ দর্শনীয়ঃ
    সর্বে গুণাঃ কাঞ্চনমাশ্রয়ন্তে।। ৪১।। (ভর্তৃহরির নীতিশতক)
    অর্থাৎ : যার ধন আছে সেই মানুষ(-ই) কুলীন, সে প্রাজ্ঞ (বা পণ্ডিত), সে শাস্ত্রজ্ঞ, সে গুণবান্, সে-ই (উত্তম) বক্তা এবং সে (সকলের) দর্শনীয় হয়; সকল প্রকার গুণ অর্থকে(-ই) ঘিরে থাকে। 

.
দুর্জনপদ্ধতি : দুর্জন ব্যক্তি স্বভাবতই নির্দয় হয়ে থাকে। দুর্জনের দুর্জনত্ব কোন কারণের অপেক্ষা করে না। বিনা কারণেই তারা শত্রুতা করে। এ বিষয়ক রচনাই দুর্জনপদ্ধতির শ্লোকগুলিতে বর্ণিত হয়েছে। যেমন-


   জাড্যং হ্রীমতি গণ্যতে ব্রতরুচৌ দম্ভঃ শুচৌ কৈতবং
    শূরে নির্ঘৃণতা মুনৌ বিমতিতা দৈন্যং প্রিয়ালাপিনি।
    তেজস্বিন্যবলিপ্ততা মুখরতা বক্তর্যশক্তিঃ স্থিরে
    তৎ কো নাম গুণো ভবেৎ স গুণিনাং যো দুর্জনৈর্নাঙ্কিতঃ।। ৫৪।। (ভর্তৃহরির নীতিশতক)
    অর্থাৎ : (দুর্জন ব্যক্তি) লজ্জাশীলের মধ্যে জড়তা, ব্রতচারীর মধ্যে দম্ভ, চরিত্রবানের মধ্যে কপটতা, বীরের মধ্যে হৃদয়হীনতা, মুনিদের মধ্যে প্রজ্ঞাহীনতা, প্রিয়ভাষীদের মধ্যে দুর্বলতা, বলবানের মধ্যে ঔদ্ধত্য, বক্তার মধ্যে বাচালতা (এবং) ধীরস্বভাব ব্যক্তির মধ্যে অসমর্থতা (ইত্যাদি দোষসমূহ) আবিষ্কার করে। অতএব, গুণীদের এমন কি গুণ আছে (বা থাকতে পারে) যা দুর্জন কর্তৃক (এমনিভাবে) কলঙ্কিত নয় (অথবা কলঙ্কিত হয় না) ।

.
সুজনপদ্ধতি : সজ্জনের সমাদর সর্বত্র- সবাই তাঁদের শ্রদ্ধা করে। সজ্জনের গুণ ও প্রশংসাসূচক রচনাই সুজনপদ্ধতির প্রতিপাদ্য হয়েছে। যেমন-


  প্রদানং প্রচ্ছন্নং গৃহমুপগতে সম্ভ্রমবিধিঃ
    প্রিয়ং কৃত্বা মৌনং সদসি কথানং চাপ্যুপকৃতেঃ।
    অনুৎসেকো লক্ষ্ম্যাং নিরভিভবসারাঃ পরকথাঃ
    সতাং কেনোদ্দিষ্টং বিষমমসিধারাব্রতমিদম্ ।। ৬৪।। (ভর্তৃহরির নীতিশতক)
    অর্থাৎ : দানের কথা গোপন রাখা, গৃহাগত (অতিথি)-কে সাদর অভ্যর্থনা জানানো, (কারও) উপকার করে মৌন থাকা, (কিন্তু অপরের) উপকারের কথা সৎসভায় (অর্থাৎ সজ্জনদের মধ্যে) প্রচার করা, সম্পদে গর্বহীনতা (এবং) অন্যের সম্পর্কে নিন্দা না করা- খড়গধারার মতো দুশ্চর এই ব্রতের উপদেশ সদ্ব্যক্তিদের কে দিয়েছে ?

.
পরোপকারপদ্ধতি : যারা পরোপকারী সজ্জন ব্যক্তি তাঁরা বিপুল ঐশ্বর্যের অধিকারী হলেও অবিনীত হন না, বিনয়ই যেন তাঁদের অঙ্গভূষণ। দয়া তাঁদের পরম ধর্ম। এ ধরনের প্রশস্তিই পরোপকারপদ্ধতির শ্লোকগুলিতে উক্ত হয়েছে। যেমন-


  ভবন্তি নম্রাস্তরবঃ ফলোদ্গমৈ-
    র্নবাম্বুভির্ভূরিবিলম্বিনো ঘনাঃ।
    অনুদ্ধতাঃ সৎপুরুষাঃ সমৃদ্ধিভিঃ
    স্বভাব এবৈষ পরোপকারিণাম্ ।। ৭০।। (ভর্তৃহরির নীতিশতক)
    অর্থাৎ : ফলাগমে বৃক্ষসকল অবনত হয়, মেঘসকল নবজলভারে বিলম্বিত (নিম্নগামী হয় এবং) সজ্জনেরা সম্পত্তি (ঐশ্বর্য) লাভে বিনীত (হন)। পরোপকারীদের এটাই স্বভাব। 

.
ধৈর্যপদ্ধতি : ধৈর্য মনস্বী ব্যক্তিদের প্রধান গুণ। অভীষ্ট বস্তু লাভ না হওয়া পর্যন্ত তাঁরা ধৈর্য ত্যাগ করেন না। এই ধৈর্যগুণের তাৎপর্য বিশ্লেষণ ধৈর্যপদ্ধতির শ্লোকের অভীষ্ট হয়েছে। যেমন-


কান্তাকটাক্ষবিশিখা ন লুনন্তি যস্য
    চিত্তং ন নির্দহতি কোপকৃশানুতাপঃ।
    কর্ষন্তি ভূরিবিষয়াশ্চ ন লোভপাশৈ-
    র্লোকত্রয়ং জয়তি কৃৎস্নমিদং স ধীরঃ।। ৮৫।। (ভর্তৃহরির নীতিশতক)
    অর্থাৎ : বণিতার কটাক্ষশর যাঁর হৃদয়কে ছিন্ন (বিদ্ধ) করতে পারে না, ক্রোধাগ্নির সন্তাপ (যাঁকে) দগ্ধ করতে পারে না, অমিত বিষয়-সম্পদ (যাঁকে) লোভের বন্ধনে আবদ্ধ করতে পারে না- সেই ধৈর্যশীল ব্যক্তি(-ই) এই সমগ্র ত্রিভুবন জয় করতে পারেন।

.
দৈবপদ্ধতি : দৈব মানুষের নিয়ন্ত্রক, রক্ষক। দৈবের কাছে পৌরুষ নিষ্ক্রিয়। এরকম অদৃষ্টবাদী দৃষ্টিভঙ্গি দৈবপদ্ধতির শ্লোকগুলিতে অনুরণিত হতে দেখা যায়। যেমন-


   কার্যায়ত্তং ফলং পুংসাং বুদ্ধিঃ কর্মানুসারিণী।
    তথাপি সুধিয়া ভাব্যং সুবিচার্যৈব কুর্বতা।। ৯২।। (ভর্তৃহরির নীতিশতক)
    অর্থাৎ : পুরুষের (অর্থাৎ মানুষের সুখ-দুঃখাদি) ফল (যদিও পূর্বকৃত) কর্মের অধীন, (এবং) বুদ্ধি কর্মের অনুসারিণী, তথাপি বিজ্ঞজনের উচিত সুবিবেচনাপূর্বক কার্য নির্ধারণ করা।

.
কর্মপদ্ধতি : কর্মই সবচেয়ে শক্তিশালী, কারণ দেখা যায় বিধি মানুষকে যে ফল দান করে তার উপর বিধির কোন নিয়ন্ত্রণ নেই- কর্মের দ্বারাই তা নিয়ন্ত্রিত হয়। তাই কর্মই সবার শ্রেষ্ঠ। এই অনুধাবনই কর্মপদ্ধতির শ্লোকগুলিতে ব্যক্ত হয়েছে। যেমন-


  নমস্যামো দেবান্ননু হতবিধেস্তেপি বশগা
    বিধির্বন্দ্যঃ সোপি প্রতিনিয়তকর্মৈকফলদঃ।
    ফলং কর্মায়ত্তং কিমমরগণৈঃ কিং চ বিধিনা
    নমস্তৎকর্মভ্যো বিধিরপি ন যেভ্যঃ প্রভবতি।। ৯৯।। (ভর্তৃহরির নীতিশতক)
    অর্থাৎ : আমরা (কি) দেবগণকে নমস্কার করবো ? কিন্তু তারাও (যে) ঘৃণ্য বিধির বশীভূত। (তাহলে কি) বিধি বন্দনীয় ? (কিন্তু) সে-ও সদা কর্মানুযায়ী ফল দান করে থাকে। (আর) ফল যদি কর্মের(-ই) অধীন (হয় তাহলে) দেবতা কিংবা বিধাতার কী প্রয়োজন ? অতএব (সেই) কর্মকেই নমস্কার- যার উপর বিধিরও নিয়ন্ত্রণ নেই (অর্থাৎ বিধিও যার অধীন)।

.
ভর্তৃহরির নীতিশতকে এরকম অনেক শ্লোক আছে যা শুধু শুষ্ক নীতিকথাই প্রচার করছে না- বরং ভাব, ভাষা, ছন্দ, অলঙ্কার ও অর্থ সমন্বয়ে সেগুলো সংস্কৃত সাহিত্যভাণ্ডারের একেকটি অমূল্য রত্নরূপে পরিগণিত। আর এ কারণেই ভর্তৃহরির নীতিশতক সংস্কৃত সাহিত্য-জগতে এক বিশেষ মর্যাদায় অধিষ্ঠিত হয়ে আছে।
…
[ অনুসৃত সূত্রগ্রন্থ : ভর্তৃহরির নীতিশতক / দুলাল ভৌমিক / বাংলা একাডেমী ঢাকা, মার্চ ১৯৮৯ ]
…
(চলবে…)
…
[ ভর্তৃহরিপর্ব-০১ ] [ * ] [ চাণক্যপর্ব ]
…

