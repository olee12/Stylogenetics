আমি অভিশাপ দিচ্ছি নেকড়ের চেয়েও অধিক পশু সেই সব পশুদের



প্রতি বছর ডিসেম্বর মাস ফিরে আসল আমার বাবার কথা খুব মনে পড়ে, ১৯৭১ সালের শেষের দিকে, বাবার বয়স তখন হয়ত ২২ ছুঁই ছুঁই, নাকি আরও কম, জমাদার কৃষকের ছেলে, লেখাপড়া করে গ্রামের স্কুলের শিক্ষক হয়েছিলেন ( তখনো উচ্চ শিক্ষার্থে শহর অভিমুখে যাত্রা করেন নি), কিন্তু ১৯৭১এর সম্মুখ সমরের মুক্তিযোদ্ধা, অনেক অনেক বার বেঁচে গেছেন শত্রুর গুলী থেকে, যুদ্ধাহত প্রিয় বন্ধুকে পৌঁছে দিয়েছেন সীমান্তের অপর পারের হাসপাতালে, নয় মাস নাকি পরনে একটাই শার্ট ছিল, ভারতে ট্রেনিং নেবার সময় থেকে শুরু করে স্বাধীনতার লাল সূর্য আনা পর্যন্ত। 
তার কথা খুব বেশী মনে পড়ে কারণ স্বাধীনতা যুদ্ধের গল্প তার কাছে আমাদের শোনা হয় নি! বয়স কম ছিল, রক্তময় অভিজ্ঞতার কথা, বীভৎস নারকীয়তার কথা আমাদের বলতেন না, যুদ্ধ মানেই যে আমরা জিতে গেলাম তা তো নয়, কত মায়ের কোল খালি হল, সোনার বাংলা শ্মশান হয়ে গেল তার খবর কে রাখে? তবুও জয়পুরহাট থেকে যখন মাঝে মাঝে যুদ্ধাহত মুক্তিযোদ্ধা আবুল চাচা আমাদের বাড়ীতে বেড়াতে আসতেন, তখন দুই বন্ধু যুদ্ধের স্মৃতিচারণ করত বসার ঘরে, আড়ালে দাড়িয়ে শুনতাম মাঝে মাঝে, বুঝতাম না অনেক কিছুই! পেটের পীড়ায় আক্রান্ত অথচ ক্ষুধার জ্বালায় কাতর মুক্তিযোদ্ধা নিজের বমি ধুয়ে খেয়েছে এমন ধরনের কাহিনী কি বিশ্বাস হবার কথা?? কিংবা বাবা ঘুম থেকে উঠে যখন দেখেন তাবুর সবচেয়ে বাহিরের দিকে শুয়ে থাকা কিশোর যোদ্ধাটির করোটি ভেদ করে গেছে ঘাতকের বুলেট, নিঃশব্দে সে চলে গেছে অন্য ভুবনে, এও কি সম্ভব? তাদেরই এক আত্মীয়কে রাজাকার বাহিনীতে যোগদানের জন্য ন্যায্য শাস্তি হিসেবে নিকেশ করা হয়েছিল বাংলার মাটি থেকে- একি গল্প নাকি সত্যি? বাবা আর আবুল চাচা কি নিজের আত্মীয়ের রক্তে হাত রাঙাতে পারেন, যতই সে রাজাকার হোক? বিস্ময়ে ঘরের আড়াল থেকে নিজের মাঝে লুকিয়ে পড়ি, হিসাব মেলে না অনেককিছুরই। স্বাধীনতা যুদ্ধে ডিনামাইট দিয়ে এক ভবন উড়িয়ে দেবার সময় বিশাল এক খণ্ড কংক্রিটের টুকরো এসে পড়ে আবুল চাচার পায়ে, বিজয়ের খবর তিনি পেয়েছিলেন হাসপাতালে চিকিৎসাধীন থাকা অবস্থায়ই, আজো খানিকটা খুড়িয়ে খুড়িয়ে হাঁটেন, হয়ত প্রতি পদক্ষেপেই বাংলার মাটি শান্তি পরশে কেঁপে ওঠে-  বলে, এই সন্তানেরাই আমার জন্য রক্ত দিয়েছে। 
আমার জানতে ইচ্ছে করে ১৬ ডিসেম্বর বাবা কী করছিলেন, জানা হয় নি এখনো, হয়ত এবার গ্রামে ফিরলে বেঁচে থাকা সহযোদ্ধাদের কাছে জানতে পারব, আমার জানতে ইচ্ছা করে ডিসেম্বর সদ্য জন্ম নেওয়া দেশটার জন্মের আগেই অন্ধ করে দিয়েছিল যে নরপিশাচেরা আমাদের বুদ্ধিজীবীদের হত্যা করে, তাদের প্রতি কতখানি ঘৃণাবর্ষণ করেছিলেন তারা। কী শাস্তি হতে পারত বাংলার সেই কুলাঙ্গারদের  তাদের হাতে? 
হিমু ভাইয়ের লেখা একটি লাইনের কথা খুব মনে হয়- মানুষ ভাতের অভাবে দরিদ্র হয় যেমন, তেমনি দরিদ্র হয় কল্পনার অভাবেও। আমাদের দেশে কল্পনার চর্চা যাঁরা করেন, তাঁদের একজনের মৃত্যুই যেন জনপদের মৃত্যুর সমকক্ষ।  এমন মানুষগুলোকে বেঁছে বেঁছে নৃশংস ভাবে খুন করল পাক হানাদার বাহিনী আল বদরদের সহায়তার, যোগসাজসে। একজন মুনির চৌধুরী, একজন শহিদুল্লাহ কায়সার, একজন জহির রায়হান, একজন আলতাফ মাহমুদ জন্ম নিলেন না গত ৪০ বছরেও, কতখানি পিছিয়ে গেছি আমরা একটা জাতি হিসেবে সেই ভয়ংকর নীলনকশার বাস্তবায়নের ফলে।  ভাবতে পারেন যদি শামসুর রাহমান, মুহম্মদ জাফর ইকবাল, হুমায়ুন আজাদ না থাকতেন আমাদের মাঝে তাহলে কী অপূরণীয় ক্ষতি হত বাংলাদেশের?
কতখানি কাপুরুষ হলে, কতখানি নিষ্ঠুর হলে, কতখানি মানসিক বিকারগ্রস্ত হলে মানুষ এই কাজের কথা কল্পনাও করতে পারে? অবশ্য চৌধুরী মাইনুদ্দিনরা স্রেফ অমানুষ, জলজ্যান্ত পিশাচ।  বাংলার সাধারণ জনগণ ধর্মভীরু, তাই তার তারা ধর্মের আড়ালে আশ্রয় নিয়েছে সবসময়ই, কিন্তু মনে রাখা উচিত এম আর আখতার মুকুলের আমি বিজয় দেখেছি বইতে বলা কিছু কথা --
 ১৬ই ডিসেম্বর, ১৯৭১ সাল। বাংলাদেশ তথা উপমহাদেশের ইতিহাসের সবচেয়ে গুরুত্বপূর্ণ দিন। এই দিনের বিশ্বের মানচিত্রে সৃষ্টি হলো, শুধুমাত্র ধর্মের বন্ধনের ভিত্তিতে প্রায় দেড় হাজার মাইলের দূরবর্তী দুটি ভৌগোলিক এলাকা নিয়ে একটি রাষ্ট্র টিকে থাকতে পারে না। এই সত্য প্রমাণিত হল যে, আধ্যাত্মিক জগতের ধর্মকে কখনই রাষ্ট্রীয় চৌহদ্দির মধ্যে আঁটকে রাখা কিংবা ক্ষমতাসীনদের সুবিধার জন্য রাজনৈতিক হাতিয়ার হিসেবে ব্যবহার করা বাঞ্ছনীয় নয় এবং পরিণাম শুভ নয়। বাংলাদেশের অভ্যুদয় এর জলন্ত প্রমাণ। 
বর্তমান বিশ্বের দিকে তাকালে দেখা যায় যে, ইরাক-ইরান, মিসর-লিবিয়া, পাকিস্থান- আফগানিস্তান, সিরিয়া - জর্দান কোথায় ধর্মীয় বন্ধনের নামে পারস্পারিক সংঘাত ঠেকানো যাচ্ছে না। একইভাবে একাত্তর সালেও ধর্মের জিগির তুলে পাকিস্তানি সেনাবাহিনী ও বাঙালি মুক্তিযোদ্ধাদের লড়াই বন্ধ করা যায় নি। 
পাক হানাদার বাহিনীর চেয়েও আমি বহুগুণে ঘৃণা করি রাজাকার-আল বদর- আল শামস বাহিনীকে। যারা নিজের মাকে বিক্রি করে দেয় নরপশুর হাতে, নরপশুর চেয়েও তাদের অন্যায় অনেক অনেক বেশী। তারা অনেক বেশী ঘৃণার যোগ্য। 
বাবা স্বাধীন বাংলায় রাজাকারদের বিচার দেখে যেতে পারেন নি, আশায় বুক বাধি- আমরা পারব। 
চৌধুরী মাইনুদ্দিনসহ বুদ্ধিজীবী হত্যার সাথে জড়িত সকল নরপিশাচদের অভিশাপ দিচ্ছি,, অভিশাপ দিচ্ছি দেশমাতৃকার সাথে বেইমানি করা সকল রাজাকারকে-  
আজ এখানে দাড়িয়ে এই রক্ত গোধূলিতে
অভিশাপ দিচ্ছি।
আমাদের বুকের ভেতর যারা ভয়ানক কৃষ্ণপক্ষ
দিয়েছিলো সেঁটে,
মগজের কোষে কোষে যারা
পুঁতেছিলো আমাদেরই আপনজনের লাশ
দগ্ধ, রক্তাপ্লুত,
যারা গনহত্যা
করেছে শহরে গ্রামে টিলায় নদীতে ক্ষেত ও খামারে
আমি অভিশাপ দিচ্ছি নেকড়ের চেয়েও অধিক
পশু সেই সব পশুদের।
ফায়ারিং স্কোয়াডে ওদের
সারিবদ্ধ দাঁড়
করিয়ে নিমিষে ঝা ঝা বুলেটের বৃষ্টি
ঝরালেই সব চুকে বুকে যাবে তা আমি মানি না।
হত্যাকে উতসব ভেবে যারা পার্কে মাঠে
ক্যাম্পাসে বাজারে
বিষাক্ত গ্যাসের মতো মৃত্যুর বীভৎস গন্ধ দিয়েছে ছড়িয়ে,
আমি তো তাদের জন্য অমন সহজ মৃত্যু করি না
কামনা।
আমাকে করেছে বাধ্য যারা
আমার জনক জননীর রক্তে পা ডুবিয়ে দ্রুত
সিড়ি ভেঙ্গে যেতে 
ভাসতে নদীতে আর বনবাদাড়ে শয্যা পেতে নিতে
অভিশাপ দিচ্ছি আজ সেই খানে দজ্জালদের।
( অভিশাপ দিচ্ছি--- শামসুর রাহমান)

