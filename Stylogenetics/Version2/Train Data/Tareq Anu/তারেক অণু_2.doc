জরায়ু যার, সিদ্ধান্ত তার



কোনখানে এক নারী ছিলেন,  বয়স ৩০ ঘেঁষা। মানুষ তাকে প্রশ্ন করে- এখনো সন্তান হল না? তার একেকদিনের উত্তর একেক রকম হয়, কিন্তু তাদের সবসময়ের সাথী হয় জোর করে আনা হাসি। 
“না, এখনো নয়”- মৃদু হাসতে হাসতে হতাশা ঢেকে বলা তার উত্তর!
যাবার আগে মানুষেরা বলা যায় “সারা জীবনের জন্য অপেক্ষা কর না। সময় এগিয়ে আসছে, জানো তো?”
তারা বিদায় নেয়। মহিলা তাঁর হাসি ধরে রাখেন। আর একাকী, সে কাঁদে। 
সে কাঁদছে, কারণ ৪ বার অন্তঃসত্ত্বা হবার পরও প্রত্যেকবার মিসক্যারিজ হেয়ে গেছে। সে কাঁদছে কারণ গর্ভধারণের চেষ্টা সে শুরু করে ছিল বিয়ের রাত থেকেই, যা ছিল আজ থেকে ৫ বছর আগে। সে কাঁদছে কারণ তার স্বামীর প্রাক্তন স্ত্রী ঠিকই সন্তানের জন্ম দিয়েছিল।  সে কারণে কাঁদছে কারণ শেষ পর্যন্ত সে  টেস্টটিউব বেবির চেষ্টা করতে চেয়েছিল, কিন্তু এত অর্থ জোগানো সম্ভব নয়।  সে কাঁদছে কারণ কয়েকবার টেস্টটিউব বেবির  চেষ্টা করার পরও সে সাফল্য লাভ করে নাই। সে কাঁদছে কারণ তার সবচেয়ে কাছের বন্ধুটিও জরায়ু ধার দিতে রাজি নয় নি (Surrogate ), কারণে এটি নাকি এক অদ্ভুত ব্যবস্থা।  সে কাঁদছে কারণ তার ঔষধগুলো গর্ভধারণের জন্য বাঁধা তৈরি করছে। সে কাঁদছে, কারণ এই ইস্যু তার বিবাহে সমস্যার তৈরি করছে।  সে কাঁদছে, কারণ ডাক্তারের মতে তার সব ঠিকই আছে, কিন্তু অন্তরের ভিতরে মনে হয় সমস্যাটা তারই। সে কাঁদছে, কারণ তার স্বামী মনে করে সমস্যাটা স্বামীরই, এবং এই অনুশোচনা তার সাথে বাস করা কঠিন করে তোলে। সে কাঁদছে, কারণ তার সব বোনের সন্তান আছে। সে কাঁদছে কারণ তার সেরা বন্ধুটি এখন অন্তঃস্বত্বা। সে কাঁদছে, কারণ আরেকটি বাচ্চার অনুষ্ঠানের দাওয়াত এসেছে। সে কাঁদছে কারণ মা প্রশ্ন করতেই আছেন “তোমার এত অপেক্ষা কিসের?” সে কাঁদছে কারণ শ্বশুর-শাশুড়ি এখন নাতির মুখ দেখতে চান? সে কাঁদছে, কারণ প্রতিবেশীর জমজ সন্তান আছে কিন্তু তাদের সাথে অতি জঘন্য  ব্যবহার করে।  সে কাঁদছে কারণ ১৬ বছরের কিশোরী কোন চেষ্টা না করেই প্রেগন্যান্ট হয়ে গেছে। সে কাঁদছে কারণ তাদের বাড়িতে একটা ফাঁকা ঘর আছে। সে কাঁদছে কারণে তার দেহে একটি ফাঁকা জায়গা আছে। সে কাঁদছে কারণ তার অনেক কিছু দেবার আছে।  সে কাঁদছে কারণ তার স্বামী একজন চমৎকার বাবা হতে পারত। সে কাঁদছে কারণ সে একজন চমৎকার মা হতে পারত, কিন্তু এগুলো হয় নি। 
অন্য কোথাও ৩৪ বছরের একজন নারী যিনি ৫ সন্তানের মা, তাকে মানুষ বলে- “পাঁচ?উফফ, আশা করি তুমি এখন সন্তুষ্ট ”, তার পরই তারা হাসিতে ফেটে পড়ে, কারণ এই ধরনের মন্তব্যকে রসিকতা মনে করা হয়। মহিলাটিও হাসেন, কিন্তু স্বতঃস্ফূর্ত ভাবে নয়। তিনি কথার বিষয় পরিবর্তন করে ফেলেন, বরাবরের মতই এই অসন্মানকে উপেক্ষা করে। একাকী, তিনি কাঁদেন।  
সে কাঁদছে কারণ সে আবার গর্ভধারণ করেছে এবং মনে হচ্ছে তার এই আনন্দ লুকিয়ে রাখতে হবে। সে কাঁদছে কারণ সবসময়ই একটি বড় পরিবারের অধিকারী হবার সাধ তার ছিল এবং সে বোঝে না কেন মানুষের তাতে এত বিরক্তি। সে কাঁদছে কারণ তার দাদীর ১২জন সন্তান ছিল, এবং তারও এই রকমই ইচ্ছে। সে কাঁদছে কারণ সন্তান ছাড়া জীবন কল্পনা করা তার পক্ষে সম্ভব না, কিন্তু মানুষ এমন ভাবে কথা বলে যেন সন্তান মানেই শাস্তি! সে কাঁদছে কারণ সে কারও করুণার পাত্রী হতে চায় না। সে কাঁদছে কারণ মানুষ ধরেই নিয়েছে যে সে এমন জীবন চায় নি। সে কাঁদছে কারণ মানুষ মনে করে সে দায়িত্বহীন। সে কাঁদছে কারণ মানুষ বিশ্বাস করে তার কিছুই বলার নাই। সে কাঁদছে কারণ তাকে ভুল বোঝা হচ্ছে।সে কাঁদছে কারণ নিজের ব্যক্তিগত পছন্দ রক্ষার কথা বলতে বলতে সে ক্লান্ত। সে কাঁদছে কারণ সে এবং তাঁর স্বামী সহজেই তাদের পরিবারের দেখভাল করতে পারে, কিন্তু  মনে হচ্ছে তাতে কিছুই যায় আসে না। সে কাঁদছে কারণ উপহাসের পাত্রী হতে হতে সে ক্লান্ত। সে কাঁদছে কারণ নিজের কাজ সে ভালই বোঝে। সে কাঁদছে কারণ তার আশা অন্যরাও তাদের কাজ এবং দায়িত্ব বুঝবে। সে কাঁদছে কারণ  মাঝে মাঝে তার নিজেকেও সন্দেহ হয় এবং মনে হয় যদি আরও দুই সন্তান আগেই থামা যেত। সে কাঁদছে কারণ অন্যরা জলদি খুত ধরলেও সাহায্যের বেলায় তাদের দেখা মেলে না। সে কাঁদছে কারণ মানুষ নিষ্ঠুর। সে কাঁদছে কারণ একগাদা মানুষ তার ব্যক্তিগত জীবন নিয়ে সিদ্ধান্ত দিয়ে যায়। সে কাঁদছে কারণ সে শুধুমাত্র একটা জিনিসই চায় তা হচ্ছে শান্তিতে বসবাস। 
আরেকজন নারী, যার বয়স ৪০, এক সন্তানের মা। যার প্রতি মানুষের প্রশ্ন,”মাত্র এক সন্তান? আরও সন্তান চাওনি কোনসময়?”
খুব শান্ত ভঙ্গীতে তিনি বলে “নিজের সন্তানকে নিয়েই আমি খুশি”। আগে থেকেই অভ্যাস করে রপ্ত করা উত্তরটি তাকে দিতে হয় অসংখ্যবার। হতেই পারে এমন । কিন্তু কেউ কোনদিন বিশ্বাস করবে না যে একাকী, সে কাঁদে- 
সে কাঁদছে কারণ তার গর্ভধারণ ছিল একটা বিস্ময়। সে কাঁদছে কারণ তার পুত্র এখনো একজন ভাই বা বোন চায়। সে কাঁদছে কারণ সবসময় সে ৩ সন্তান চেয়েছিল। সে কাঁদছে কারণ তার ২য়বার গর্ভধারণকে বিসর্জন দিতে হয়েছিল তার জীবন বাঁচাবার জন্য।  সে কাঁদছে কারণ ডাক্তার বলেছে ২য়বার খুব ঝুঁকিপূর্ণ হয়ে যাবে। সে কাঁদছে কারণ এক সন্তানের যত্ন নিতেই তার হিমসিম খেতে হয়। সে কাঁদছে কারণ তার স্বামী আরেক সন্তানের কথা চিন্তাও করবে না। সে কাঁদছে কারণ তার স্বামী মারা গেছে এবং সে আর কখনো ভালবাসা খুঁজে পায় নি। সে কাঁদছে কারণ তার পরিবার মনে করে এক সন্তানই যথেষ্ট। সে কাঁদছে কারণ নিজের ক্যারিয়ার নিয়ে সে খুবই ব্যস্ত এবং এখন আর পিছিয়ে আসার সময় নেই। সে কাঁদছে কারণ নিজেকে তার স্বার্থপর মনে হয়। সে কাঁদছে কারণ কারণ প্রথম গর্ভধারণের ফলে বাড়া ওজন এখনো কমে নাই। সে কাঁদছে কারণ অন্তঃসত্ত্বাজনিত হতাশা খুব বেশি ভয়াবহ ছিল। সে কাঁদছে কারণ এমন অবস্থার মধ্য দিয়ে আবার যাবার অবস্থা সে কল্পনাও করতে পারে না। সে কাঁদছে কারণ তার দৈহিক অবস্থা এবং প্রেগন্যান্সি কেবল এই অবস্থাকে ঝুঁকিপূর্ণই করে তুলবে। সে কাঁদছে কারণ সে আরেক সন্তানের জননী হতে চায়, কিন্তু তা সম্ভব নয়। 
এমন নারী সবখানেই আছেন। তারা আমাদের প্রতিবেশি, আমাদের বন্ধু, আমাদের বোন, আমাদের সহকর্মী, আমাদের কাজিন। আমাদের উপদেশ বা সিদ্ধান্তের তাদের দরকার নেই। তাদের জরায়ু তাদের একান্ত নিজস্ব। সেটাকে সন্মান করা শিখুন।
 ~Nadirah Angail এর লেখা থেকে অনুবাদ 
এখানে আমি বাস্তব জীবনের পরিচিত আর একজন নারীর কথা উল্লেখ করছি। তার বয়স ৩০ বা ৩৫ বা ৪০ বা ৪৫-
সে নিজস্ব বুদ্ধিতে সিদ্ধান্ত নিয়েছিল মা না হবার। 
কারণ তার মনে হয়েছিল, বিশ্বে ৭০০ কোটি মানুষ চলেই এসেছে, আর কত? কারণ তার মনে হয়েছিল,  আর কত শিশু আছে মা-বাবা ছাড়া, কেন আমি প্রাকৃতিক নিয়মে স্বার্থপর হয়ে কেবল নিজেই স্পার্মজাত সন্তান চাইব, কেন অন্য এতিম শিশুদের সাহায্য করব না? কারণ তার মনে হয়েছিল, আমি নিজের মত একটা জীবন কাটাই না কেন ভ্রমণ, অ্যাডভেঞ্চার, লেখা, আঁকা এবং আটপৌরে অফিসের জীবনই, কিন্তু একান্ত নিজের মত? কারণ তার মনে হয়েছিল,  আরও কোন হাজারো অজানা কারণ।
এই নারীর জরায়ুও তার একান্ত নিজস্ব। সেটাকে সন্মান করা শিখুন।

