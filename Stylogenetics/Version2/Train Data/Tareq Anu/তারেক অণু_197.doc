 ১৪ দিনে ভারতের নাগাল্যান্ডে খুন করা হয়েছে ১ লক্ষ ৪০ হাজার শিকারি পাখি !!!




 সকালের ঘুম ভাঙ্গার পরপরই অভ্যাসবসত ন্যাশনাল জিওগ্রাফিক সোসাইটির ওয়েব পেজ খুলতেই চমকে উঠলাম, মনটা বেজায় খারাপ হয়ে গেল। এমন এক খবর যা সারা বিশ্বের কাছে অজানা ছিল এত দিন। উত্তর-পূর্ব ভারতের নাগাল্যান্ড রাজ্যে রীতিমত মোচ্ছব করে প্রতি শরতে মারা হয় এক লক্ষ বিশ হাজার থেকে এক লক্ষ চল্লিশ হাজার আমুর শাহিন, Amur Falcon, Falco amurensis। প্রথম কথা হচ্ছে এই শিকারি পাখি যে কেউ খায় তা জানা ছিল না,  ভুমধ্যসাগরের দ্বীপ দেশ মাল্টাতে এমন ভাবে উৎসব করে প্রতি বছর শিকারি পাখি মারা হয় কোন কারণ ছাড়াই ( অনেকে অভিযোগ করেছে এই শিকারি পাখিরা নাকি তাদের ক্ষেতের আলু খায়! মাংসাশী পাখি আলু খায়??? ) । অক্টোবর মাসে পরিযায়ী আমুর শাহিন সাইবেরিয়া থেকে দক্ষিণ আফ্রিকার দিকে যাত্রার সময় যখন এই অঞ্চল দিয়ে উড়ে যায় তখনই শিকারিরা মেতে ওঠে এই নিধনযজ্ঞে। প্রতি বছর পরিযানের সময় এরা ২২,০০০ কিলোমিটার অতিক্রম করে। 

তারা সাধারণত এই এলাকা দিয়ে যাবার সময় খাবার হিসেবে স্থানীয় পোকাদের গ্রহণ করে,  বৈদ্যুতিক তার বা বনের গাছে বিশ্রাম নেয় , ভোরে যাত্রা শুরু করে আবার, এবং তখন তার মৃত্যুর কবলে পড়ে। 

উপরের ছবির মত শিকারির দল নানা জায়গায় জাল পেতে রাখে, পাখিরা সোজাসুজি জালে আটকা পড়ে। 
তারপর তাদের পাখা ভেঙ্গে বা মুচড়ে একসাথে রাখা হয়, পরে ৩ থেকে ৬ মাইল দূরের শহরের নিয়ে যাওয়া হয়। এই যাত্রার সময়ই ক্লান্ত, আহত পাখীগুলোর প্রায় সবাইই মারা যায়। 

মারা যাওয়ার পর পাখিগুলোকে বাড়ী বাড়ী নিয়ে যেয়ে বিক্রি করা হয়, সাধারণত দুই ডলারের কমেই চার থেকে পাঁচটি পাখি মিলে।  এগুলো ধোঁয়া দিয়ে বিশেষ প্রক্রিয়ায় সংরক্ষণ করা হয়। কিন্তু গ্রামের জনগণ এত পাখি কোথায় বিক্রি করে তা আজ পর্যন্ত জানা যায় নি। বিশাল ট্রাক এসে হাজার হাজার পাখি নিয়ে যায়, কিন্তু কোথায়, সে এখনো এক রহস্য! 

আইন অনুযায়ী আমুর শাহিন ভারতে একটি সংরক্ষিত প্রজাতি, পরিযানের সময় নিরাপদেই এর ভারতের উপর দিয়ে উড়ে যাবার কথা, কিন্তু এই ছোট একটি ক্যাম্পেই দেখা হচ্ছে আইনের কী অবস্থা!

শিকারি পাখি আমুর শাহিনের অস্তিত্ব এখনো হুমকির মুখে নয়, কিন্তু এইভাবে শিকার চলতে থাকলে যে খুব শীঘ্রই তাকে আর পৃথিবীতে দেখা যাবে না সেটা নিশ্চিত। 

কিন্তু সামান্য হলেও আশার কথা হচ্ছে এই শরতে আমুর শাহিনের শিকার ব্যাপারটি উদঘাটিত হবার পরপরই তাদের শিকারের উপর নিষেধাজ্ঞা জারি করে বিশেষ ডিক্রি জারি করা হয়েছে। নাগাল্যান্ডের স্থানীয় জনগণের সাথে প্রকৃতিকর্মীরা কথা বলে বোঝাচ্ছেন যে আমুর শাহিন শুধু ভারতের সম্পদ নয়, বিশ্ব সম্পদ। এটিকে হত্যা করা যাবে না। নানা গোত্রের সর্দারের সাথে কথা বলে এখন পর্যন্ত ইতিবাচক সাড়া মিলেছে। আশা করা যায় যেহেতু একটি নির্দিষ্ট অঞ্চলে এই হত্যাকাণ্ডটি ঘটে থাকে, তাই এটিকে ক্রমান্বয়ে কমিয়ে আনা সম্ভব হবে। 

( ছবিসহ উপরের তথ্যগুলো ন্যাশনাল জিওগ্রাফিক সোসাইটির ওয়েব পেজ থেকে নেওয়া হয়েছে)
বাংলা নাম- আমুর শাহিন
ইংরেজি নাম- Amur Falcon
বৈজ্ঞানিক নাম- Falco amurensis
বর্ণনা- আমুর শাহিন লাল পা ও বাদামী চোখের ছিপছিপে শিকারি পাখি ( দৈর্ঘ্য ৩০ সেমি, ডানা ২৩.৮ সেমি, ঠোঁট ১.৭ সেমি, পা ৩ সেমি, লেজ ১২.৭ সেমি)। প্রাপ্তবয়স্ক ছেলেপাখির দেহ প্রায় পুরোটাই কালচে ধূসর, তবে পেট ফিকে, অবসারণী, রান, লেজতল- ঢাকনি গাঢ় মরচে রঙের। মেয়েপাখির পিঠের দিক কালচে ধূসর, দেহের নিচের দিকে সাদাটে, মাথার চাঁদি, ঘাড়ের পিছন ও গুম্ফ-ডোরা কালচে ও মুখ সাদাটে, স্লেট-ধূসর লেজে কালো ডোরা। ছেলে ও মেয়ে পাখি উভয়ের পেট, রান, লেজতল-ঢাকনি কমলা-পীতাভ, ডানার নিচের ফিকে অংশে অনেক কালচে ডোরা, চোখে কালচে বাদামি, পা ও পায়ের পাতা কমলা-হলুদ থেকে কমলা-লাল এবং  নখর ফিকে মেটে-শিঙে। অপ্রাপ্তবয়স্ক পাখির ফিকে কপাল, পিঠের লালচে –পীতাভ পাড় ও দেহতলের মোটা লম্বালম্বি দাগ ছাড়া চেহারা মেয়েপাখির মত। 
স্বভাব- আমুর শাহিন নীচু জমি ও পাহাড়ের পাদদেশ, বনের ধার ও গ্রামাঞ্চলে বিচরণ করে, পরিযানে ১০০- ১০০০টি পাখির ঝাঁকে থাকে। ভূমি থেকে ৫০- ১০০ মিটার উঁচুতে উড়ে এরা তৃণভূমি, চারণভূমি, খেত-খামার ও ক্ষুদ্র ঝোপে শিকার খোঁজে, খাদ্যতালিকায় রয়েছে পঙ্গপাল, ফড়িং, বিছা, ডানাওয়ালা উঁই ও ছোট পাখি। রাতে এরা তীক্ষ গলায় চেঁচিয়ে ডাকে কিউ- কিউ-কিউ…। এপ্রিল-মে মাসে প্রজননকালে উত্তর-পূর্ব চীন ও মঙ্গোলিয়ার পূর্বাঞ্চলে খোলা মাঠ কিংবা গ্রামের ধারে ছোট গাছে এরা ডালপালা দিয়ে স্তুপাকার বাসা বানিয়ে ডিম পাড়ে। ডিমগুলো গাঢ় রক্তলাল, কিংবা কালচে লাল তিলা ও দাগসহ ঈষৎ পীতাভ থেকে ইট লাল, সংখ্যায় ৪-৬টি, মাপ ৩.৬x২.৯ সেমি। 
বিস্তৃতি- আমুর শাহিন বাংলাদেশের বিরল পান্থ-পরিযায়ী পাখি, বসন্ত ও শরৎকালে পরিযায়নের পথে চট্টগ্রাম, ঢাকা ও সিলেট বিভাগের প্রত্যন্ত অঞ্চলে দেখা যায়। শীত মৌসুমে আফ্রিকার দক্ষিণ-পূর্বাঞ্চল ও গ্রীষ্মকালে এশিয়ায় এদের বৈশ্বিক বিস্তৃতি রয়েছে। ভারত, নেপাল, ভুটান ও শ্রীলংকাসহ দক্ষিণ এশিয়ার উপর দিয়ে পরিযান করে। 
অবস্থা- আমুর শাহিন বিশ্বে বিপদমুক্ত বলে এখন পর্যন্ত পরিচিত, কিন্তু খুব শীঘ্রই কী হবে বলা যাচ্ছে না। বাংলাদেশ বন্যপ্রাণী আইনে এ প্রজাতিকে সংরক্ষিত ঘোষণা করা হয় নি। 
বিবিধ- আমুর শাহিনের বৈজ্ঞানিক নামের অর্থ আমুরল্যান্ডের শাহিন। ( ল্যাতিন falco=শাহিন,  amurensis= আমুরল্যান্ডের, চীন-রাশিয়া) 
তথ্যসূত্র- বাংলাদেশের উদ্ভিদ ও প্রাণী জ্ঞানকোষের পাখি খণ্ড
এর আগে পেরেগ্রিন শাহিন নিয়ে লেখাটিতে অনেকেই পাখিটির পরিবারের নামের ব্যাপারে কৌতূহল প্রকাশ করেছেন, Falconidae পরিবারের নাম দেয়া হয়েছে শাহিন, এ পরিবারে সারা বিশ্বে ১০ গণে ৬৩ প্রজাতি। বাংলাদেশে ১ গণে ৯ প্রজাতি। বাংলাদেশের আমুর শাহিন, পেরেগ্রিন শাহিন ছাড়াও আছে সাকের শাহিন(Saker Falcon), লালঘাড় শাহিন(Red-necked Falcon), লগগর শাহিন(Laggar Falcon), উদয়ী  টিকাশাহিন(Oriental Hobby), ইউরেশীয় টিকাশাহিন ( Eurasian Hobby)   
এই ব্যাপারে আমাদের করণীয়- কেবল শিকারি পাখি নয় , কোন রকম বন্যপাখি কিনবেন না, খাবেন না এবং অন্যকে খেতে দেখলে নিষেধ করবেন। মনে রাখবেন,  আপনার-আমার লোভের জন্য হয়ত প্রজাতিটি বিশ্ব থেকে বিলুপ্ত হয়ে যাচ্ছে।

