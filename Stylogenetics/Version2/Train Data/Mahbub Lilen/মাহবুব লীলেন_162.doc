পণ্যচরিত



লুকানোর জায়গা না থাকলে পালিয়ে থাকা কঠিন। আর লুকানোর জন্য আড়ালের চেয়ে বেশি দরকার প্রশ্রয়ের। না হলে আশপাশের বিরক্তি আর বিরোধিতায় দুর্ভেদ্য আড়ালও প্রকাশিত হয়ে পড়ে খুব দ্রুত
১৭ দিনের বেশি পালিয়ে থাকা হলো না আমার। আমাকে পলাতক দেখে হৈচৈ করে উঠলেন জননী- তুই এইভাবে থাকলে সকলের বিপদ
বিষন্ন দীর্ঘশ্বাস ছাড়েন জনক- কাজটা বোধহয় ঠিক হলো না মোটেও...
সহোদরদের আতঙ্কিত প্রশ্ন- কতদিন এইভাবে থাকার সাহস করি আমি?
আমি বলি- স্বাধীনতা সারা জীবনের জন্যই চাই
হাসতে হাসতে মুখের সবগুলো রেখা কুঁচকে আমাকে আবার ঠেলতে ঠেলতে রাস্তায় নামিয়ে দেয় তারা- যা ভাই যা। বহুত ঝামেলায় আছি। নতুন ঝামেলা ভাল্লাগে না। তুই ফিরে যা
রাস্তায় দেখলে কেউ অন্যদিকে তাকিয়ে হনহন করে হাঁটে। কে জানে যদি কোনো আশ্রয় চেয়ে বসি। শুভাকাঙ্ক্ষীরা দরজা আগলে দাঁড়িয়ে সহানুভূতির ছড়ায়- চলো তোমাকে আমরাই দিয়ে আসি। এইভাবে থাকা উচিত না তোমার
যারা বেশি মানবিক তারা দুচারদিন থাকার কথা বলে আমাকে বোঝাতে বসে; ফিরে না গিয়ে যেহেতু কোনো পথ নেই সেহেতু দেরি করা অযথাই লস...
জেলখানার বাইরে আমাকে কেমন বেখাপ্পা দেখায়। তাই কেউ টানে- কেউ ঠেলে- কেউ কাঁধে তুলে দিয়ে আসতে চায় আবার সেই জেলে...
যতটা সহজে পালিয়ে আসা গেছে লুকিয়ে থাকা হয়ে উঠে তার শতগুণ কঠিন। জেলখানায় গুটিকয় পাহারার চোখ; বাইরে শত শত চোর ধরা কল...
গাছ বিনা প্রশ্নে কিছু আড়াল সবাইকেই দেয়। ভাঙা দালান তাকিয়েও দেখে না কে লুকালো তার ভেতর। থৈ থৈ ভাসন্ত পানি সবকিছুকে বিন্দুর আকার দিয়ে অচেনা করে দেয় দূরের কারো চোখে। অন্ধকার কাউকে কোথাও চলে যেতে বলে না। শুধু বলে- সূর্য উঠলে তোর পিঠ লুকিয়ে রাখিস তুই। আর সূর্য বলে- আমি কাউকে দেখাই না কিছু। শুধু সবাইকে সবকিছু দেখার জন্য উন্মুক্ত করে দেই। নিজেকে লুকাতে চাইলে সে পথ তোকেই খুঁজে নিতে হবে বাপ...
১৭ দিন আমি প্রশ্রয়হীন পালিয়ে বেড়াই ভাঙা দালান- গাছের গোড়া- ভাসন্ত পানির বুক আর অন্ধকারের গভীরে। তারপর পালানোর ক্লান্তিতে শরীর ভারী হয়ে এলে ১৭ দিন পর আমাকে আবার ঠিক করে নিতে হয় আত্মসমর্পণের চিরায়ত নিয়ম
১৮ নম্বর দিনে আমি আবার গিয়ে হাত তুলে দাঁড়াব বাজারের গেটে- বান্দা হাজির জনাব...
আমার নিঃশেষিত শক্তি আর প্রশ্নহীন আনুগত্য নিশ্চিত হয়ে আমাকে নিয়ে যাওয়া হবে মেশিনঘরে। বিশটা নখ তুলে ফেলে বসিয়ে দেয়া হবে সুদৃশ্য প্লাস্টিক পেইন্ট। বত্রিশটা দাঁত খুলে মাড়িতে গুঁজে দেয়া হবে টিসু পেপারের নরম প্যাড। প্রতিটা লোম তুলে ফেলে করা হবে সম্পূর্ণ আদিমতা মুক্ত এক পরিচ্ছন্ন মানুষ
তারপরে আমাকে গেঁথে দেয়া হবে শিকে
শিকের চারপাশে ধারালো ব্লেড। নিচে মাঝখানে আগুন; আগুনের দুইপাশে মসৃণ ড্রেন। আগুন স্থির হয়ে থাকবে শিখা বাড়িয়ে। ব্লেডগুলো স্থির ধার বাগিয়ে ধরে। ড্রেনগুলো অপেক্ষায় মসৃণতা নিয়ে। শুধু আমি ঘুরব ঘুরন্ত শিকের সাথে। যখন যে ব্লেডের কাছে যাব সেই ব্লেড তার ধর্ম মেনে কেউ কেটে নেবে চামড়া। কেউ কেটে নেবে চর্বি। কেউ কেটে নেবে মাংস আর কেউ পলিশ করে দেবে হাড়ের উঁচুনিচু বেয়াদব খাড়া। নিয়মের আনুগত্য মেনে রক্তের ফোঁটাগুলো চলে যাবে একপাশের নালায় আর চর্বির চাকাগুলো আগুনের ভেতর দিয়ে যেতে যেতে গলে গলে অন্যপাশের নালায় উধাও হয়ে যাবে মেশিন ঘরের বাইরে কোথাও...
বাইরে সবকিছুই জমা হবে বিচিত্র রঙের পাত্র কিংবা ঝুড়িতে। চাক চাক মাংস। কাঠ কাঠ হাড়। সাদা সাদা চর্বি। কালো কালো রক্ত। চামড়া- নখ- চুল এমনকি ক্ষয়ে যাওয়া দাঁত পর্যন্ত নির্ধারিত মূল্যের স্টিকারযুক্ত হয়ে উঠে যাবে মেগাশপের শোকেসের তাকে...
আমি বেঁচে যাব পালিয়ে বেড়ানো থেকে। সুহৃদেরা বেঁচে যাবে অস্বস্তি থেকে আর মধ্যবিত্ত জননী পেয়ে যাবেন বুকে আঙুল ঠুকে অহংকারের সুযোগ- এইভাবেই সন্তান বানাতে হয়। উন্মুক্ত বাজারে যার বালটাও বিক্রি হয় বহুমূল্য দামে...
২০০৮.০৯.০৫ শুক্রবার

