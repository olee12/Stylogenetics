দেশবিদেশের উপকথা- মেঘবতী ও রাখাল (সোয়াজিল্যান্ড)  



এই উপকথা আফ্রিকার সোয়াজিল্যান্ডের। আশ্চর্যভাবে আমাদের দেশের উপকথার সাথে কোথায় যেন মিল আছে। বাঙালী নামধাম দিয়ে গল্পটা বলতে চেষ্টা করলাম। আজকে প্রথমার্ধ।
এক গাঁয়ে এক ছেলে ছিলো। তার নাম ছিলো রাখাল। রাখালের ভাইবোন কেউ ছিলো না, বাবা আর মা ও মারা গেলেন দু'দিনের জ্বরে। রাখাল একলা হয়ে পড়লো। তাকে সাহায্য করে এরকম আত্মীয়স্বজনও কেউ ছিলো না।  এ বাড়ী ও বাড়ী থেকে দুটো চালডাল কি লাউকুমড়ো চেয়েচিন্তে প্রথম ক'দিন চললো, কিন্তু এরকম আর ক'দিন চলে? চাইলে লোকে বিরক্ত হয় দেখে চাওয়া বন্ধ করলো সে। কিন্তু বাঁচতে গেলে তো খাবারাদাবার চাই। গাঁয়ের মোড়লের কাছে সে কাজ চাইলো। মোড়ল তাকে কাজ দিলো বটে কিন্তু ভালো করে খেতে দিতো না, কাজে ভুল হলে কর্মচারীদের দিয়ে মারধোরও করাতো। বেশ কিছুদিন দাঁতে দাঁত চেপে কাজ করেছিলো, শেষে আর সইতে না পেরে কাজ ছেড়ে দিলো রাখাল।   
 কাজ ছেড়ে দিয়ে মাইনেপত্তর বুঝে নিয়ে মুখ নিচু করে ভাবতে ভাবতে বাড়ি এসে সে দাওয়ায় বসলো। সামান্য কুটির, চারিপাশে একটুখানি জমি। সেই জমির একপাশে  একটুখানি পরিষ্কার করে সে একটা ছোটো সব্জিক্ষেত করলো।  সেখানে লাউকুমড়ো শশা পালং মিষ্টি আলু বরবটি  টোম্যাটো বেগুন এসব লাগালো।  এই এখনকার টাকাকড়ি ফুরালে তখন সব্জিখেতে যা ফলবে তার কিছু হাটে বিক্রি করে দিন  চলে যাবে তার। 
    দিন যায়, রাত যায়। সব্জিক্ষেতে ভালো ফলন হয়। আনাজ নিয়ে হাটে বিক্রি করে সে হাট থেকে চালডাল আনে, নিজেই রেঁধে খায়। এভাবে তার দিন চলে যায়। সে ভাবে, মোড়লের বাড়ি কাজ করার থেকে এ অনেক ভালো, নিজের মতন থাকা, স্বাধীন, মার খাবার ভয় নেই। শুধু মাঝে মাঝে ভারী একলা লাগে তার।
     একদিন ভোরবেলা রাখাল দেখলো তার সব্জিক্ষেতের নরম মাটিতে কাদের পায়ের দাগ, প্রচুর সব্জি হাপিস, গাছের ডাল ভাঙা, পাতা ছেঁড়া।  কী আশ্চর্য, রাত্রে চোর এসেছিলো নাকি? রাখাল খুব সুকৌশলে একটা ফাঁদ বানিয়ে রাখলো।
      পরদিন ভোরবেলা উঠে সে দ্যাখে ফাঁদের মধ্যে একটা পাখি, ভারী সুন্দর রঙীন পালকে  ঢাকা তার গা, ডানা ঝটপট করছে সে ফাঁদের মধ্যে। উপরে আরো কয়েকটা পাখি চক্কর কেটে উড়ছে, ডাকছে। এইসব পাখিগুলোই চোর তবে? ফাঁদে পড়া পাখিটাকে রাখাল ফাঁদ থেকে খুলে নিজের হাতের মুঠোয় নিয়ে বলে, "কী, আমার ক্ষেত থেকে আর চুরি করবি? আজ তোকে পুড়িয়ে খাবো।" পাখিটা অসহায়ভাবে একটু ঝটপট করতে চেষ্টা করে তারপরে চোখ বুজে এলিয়ে পড়ে।   
     পাখিটার ডানদিকের ডানায় একটা ঘন লালচেবাদামী রঙের বড় পালক, সোনালী-সাদা ডানার উপরে লালবাদামী পালকটা খুবই ঝলমল করছে বড় আর উজ্জ্বল বলে। রাখাল ভাবলো এটা খুলে নিয়ে একটা বাঁশের ডগায় আটকে আমার ক্ষেতের পাশে পুঁতে দেবো। ভয়ে অন্য চোরপাখিরা আর আসবে না। এই ভেবে যেই না সে ঐ পালকটা খুলে নিয়েছে, অমনি কী কান্ড! সে দ্যাখে তার বন্দী পাখি আর নেই। তার জায়গায় দাঁড়িয়ে আছে এক অপরূপ সুন্দরী মেয়ে, সে মেয়ে হাঁপুসনয়নে কাঁদতে কাঁদতে বলে, " পালকটা ফেরত দাও দয়া করে। ওটা যাদুপালক।  ওটা ছাড়া আমি আর পাখি হয়ে উড়ে যেতে পারবো না। "
      রাখাল তো একেবারে বিস্ময়ে হতবাক হয়ে খানিকক্ষণ শুধু এত বড় বড় চোখ করে চেয়েই রইলো, কিছু বলতে পারলো না। ছিলো পাখি, হয়ে গেল মানুষ! তা আবার এমন সুন্দরী মেয়ে একটা। এত সুন্দর মানুষ হয়? 
     একটু সামলে ধাতস্থ হয়ে নিয়ে সে বললো, "কে তুমি? কোথায় থাকো ? "
     চোখ মুছে মেয়েটা বলে, " আমি মেঘবতী। ঐ উপরে মেঘের ওপারে আমাদের রাজ্য। আমার বাবা সে রাজ্যের রাজা। ঐ যে উপরে পাখিগুলো উড়ছে ওরা সবাই আমার সখী আর পারিচারিকা। এখন সবাই পাখিবেশে আছে। আমরা সবাই গতরাত্রে পাখি হয়ে পৃথিবীতে বেড়াতে এসেছিলাম। বেশ কয়েক রাত ধরেই আসি। তোমার ছোট্টো ক্ষেতটা খুব ভালো লেগেছে আমাদের, কেমন টকটক মিষ্টি মিষ্টি  আঙুর-টোমাটো হয়েছে! ওগুলো চুরি করতে গিয়েই তো---উঁ উঁ।  পায়ে পড়ি তোমার, ছেড়ে দাও গো আমায়। পালকটা দাও, পাখি হয়ে চলে যাই। শপথ করে বলি, আর কোনোদিন চুরি করতে আসবো না। "
      "আহা, ছেড়ে দাও বললেই হোলো আরকি! কেন ছাড়বো? আমার এত কষ্টের ক্ষেত!  তোমাকে আমার এখানেই বন্দী থাকতে হবে। চাও আর না চাও থাকতেই হবে, বুঝলে মেঘবতী?"
      মেঘবতী অনেক কাঁদলো, মিনতি করলো, কিন্তু রাখাল ছাড়বে না। অগত্যা মেঘবতী রয়েই গেল রাখালের কুটিরে। রাখাল চাষবাস ঝুড়িবোনা এসব করে, হাটে যায় আর মেঘবতী রাঁধে, ঘর গোছায়, উঠান ঝাড় দেয়, আর টুকিটাকি নানা কাজ করে। দেখতে দেখতে রাখাল আর মেঘবতীর দিব্যি বন্ধুত্ব হয়ে যায়।     
      ওদিকে মেঘবতীর সখীরা ফিরে গিয়ে মেঘরাজকে সব জানিয়েছে। রাজা তো শুনে রেগে আগুন। কী, পৃথিবীর মানুষ কিনা মেঘরাজ্যের রাজকন্যাকে বন্দী করেছে! ব্যাটাকে সাবাড় করা দরকার! 
      রাজা দুই গুপ্তচর পাঠালো, তাদের থলিতে লুকানো রইলো তেজালো বিষ। এই গুপ্তচরেরা বনের এক কাঠঠোকরা আর ইঁদুরের সঙ্গে দোস্তি করে নিয়ে ওদের বুঝিয়ে দিলো কী করতে হবে। বললো ওরা আগে রাখাল আর মেঘবতীর সঙ্গে বন্ধুত্বের ভান করে ওদের ঘরে যাতায়াতের ব্যবস্থা করে নেবে। তারপরে তাক বুঝে একদিন রাখালের খাবারে দেবে বিষ মিশিয়ে। 
      কাঠঠোকরা আর ইঁদুর সব বুঝে নিয়ে সঙ্গে করে বিষ লুকিয়ে নিয়ে এসে রাখালের কুটিরের কাছে এসে বাসা বাঁধলো। আস্তে আস্তে ওদের সঙ্গে পরিচয় করলো, বন্ধুত্ব তৈরী করলো, ঘন ঘন যাতায়াত করতে থাকলো। কিন্তু বিষ মেশাতে পারলো না খাবারে, রাখাল আর মেঘবতী দু'জনকেই ওরা সত্যি সত্যি ভালোবাসতে শুরু করেছিলো।  গুপ্তচরেদের সঙ্গে দেখা করে  সাফ সাফ বলে দিলো,  "এই পাপকাজ আমরা করতে পারবো না। কেন তোমরা ওই ভালো মানুষটাকে মারতে চাও? তোমাদের রাজকন্যের সঙ্গে ওকে বিয়ে দিয়ে দিলেই তো সব গোলমাল চুকে যায়, কন্যাও তো খুবই ইচ্ছুক বলেই মনে হয়।  " 
      গুপ্তচরেরা শিউরে উঠে কান চাপা দেয়, পৃথিবীর মানুষের সঙ্গে মেঘরাজ্যের মানুষের বিয়ে হতেই পারে না, বংশমর্যাদা ঐতিহ্য পাপপুণ্য ধর্মাধর্ম এইসব হাজারো ব্যাপার আছে না?  
(পরের বারে সমাপ্য )

