দেশবিদেশের উপকথা-হৃদয়লীন( ফিনল্যান্ড)



এই উপকথা ফিনল্যান্ডের। সেখানে বছরের বেশীরভাগ সময় শীত আর দীর্ঘ অন্ধকার রাত। বসন্ত আর গ্রীষ্ম আসে মাত্র কিছুদিনের জন্য। এই উপকথায় তাই আলোঝলমল বসন্ত আর গ্রীষ্মের স্বপ্নময় কথা। কাহিনি হিসাবে দেখতে গেলে এই উপকথা চেনা চেনা ঠেকে। আরো কত দেশে হয়তো এই কাহিনিই আছে নানা রূপে। চিরকালের গল্প এ। চিরকালের সব মানুষের চাওয়া পাওয়ার কাহিনী। 
এক গ্রামে এক ছেলে ছিলো, ঘরে বাপমাভাইবোন সবাই ছিলো, তারা এই ছেলেকে ভালোও বাসতো সবাই। কিন্তু এই ছেলের ছিলো বাইরের দিকে মন। আকাশ বাতাস দূরের পাহাড় মাঠ অরণ্য সব তাকে যেন হাতছানি দিয়ে ডাকতো, আর সে সাড়া দিতে চাইতো। কিশোর বয়সী হয়ে উঠে একদিন সে বাড়ী থেকে পালালো।
চলছে আর চলছে, মাঠ বন পার হয়ে গান গাইতে গাইতে সে চলছে, পাহাড়ে চড়ছে কখনো, পাহাড় পার হয়ে আবার নামছে উপত্যকায়, পাখির গান, খোলা হাওয়া, বিরাট আকাশ তার মন ভরে তুলছে। এইভাবে সে চলে দিনে রাতে, বনের ফল পেড়ে খায়, দু'হাতের অঞ্জলিতে নদীর জল তুলে পান করে। রাত হলে কোনো গাছে উঠে সুবিধামতন তেডালায় গা ঢেলে ঘুম দেয়। পরদিন সকালে আবার চলা শুরু করে।
একদিন সে দেখলো সামনে বিরাট সমুদ্র, নীল জলরাশি, তার কুলকিনারা নাই। সাগরতীরে বালির উপরে একটা নৌকা, চারপাশে কেউ নেই। সে ভাবে, এই নৌকা আমারই জন্য, দেখাই যাক না, এই নৌকা নিয়ে সাগরপাড়ি দিয়ে! কীজানি কী আছে ওপারে।
নৌকা নিয়ে সাগরে ভেসে পড়ে সে, কিন্তু একবেলা পার হতে না হতেই এক বিরাট ঝড় ওঠে। নৌকা ডুবে যায়, ছেলেটা একটা নৌকার একটা ভাঙা কাঠ ধরে আধাচেতনে ভাসতে ভাসতে এসে ওঠে এক বালুতীরে। ভালো করে চেতন পেয়ে সে উঠে বসে, দ্যাখে তীর থেকে একটু দূরেই এক কালোপাথরের বিরাট পাহাড়, ধাপ ভেঙে ভেঙে উঠে গেছে আকাশের দিকে। সে সেই পাহাড়ে উঠতে শুরু করে।  
ওঠে আর ওঠে, মাঝে মাঝে বসে বিশ্রাম নেয়। চূড়ায় গিয়ে দ্যাখে সেখান থেকে একটা পথ নেমে গেছে একদিকে, সেই পথ গিয়ে থেমেছে এক গুহার সামনে, সেই গুহার মুখে সোনার দরজা, দরজা বন্ধ।
ছেলেটা সেখানে এসে থামে, ভাবে ঠেলবো কি ঠেলবো না? তারপরে দ্বিধা কাটিয়ে দরজায় ঠেলা দেয়। আরে! দরজা তো খোলা, ভেজানো ছিলো শুধু। সে ঠেলা দিতেই খুলে যায়। 
ভিতরে ঢুকে ছেলেটা দেখলো সে এক আশ্চর্য জগৎ! চারিদিক ঝলমলে আলোয় ভরা, কত কত সবুজ গাছে কত কত সোনালি লাল কমলা ফল, কত পাখি উড়ছে, ডাকছে, ঝুটোপুটি করছে। সবুজ ঘাসে ঘাসে নাচছে ফড়িং, প্রজাপতি দুলছে ফুলের উপরে। একটা ঝিলমিলে নদী বয়ে যায় সেই সবুজ বাগানের ভিতর দিয়ে। ছেলেটা চলতে থাকে গাছপালার পাশ দিয়ে, আরেকটু এগিয়ে দ্যাখে এক তামার প্রাসাদ।
 প্রাসাদে থাকে এক খুব বুড়ো লোক, তার চুল দাড়ি সব তুষারের মতন সাদা। বুড়োমানুষটা ছেলেটাকে জিজ্ঞেস করে, "কে তুমি, কোথায় যাচ্ছিলে? "    
ছেলেটা নিজের নাম বলে আর বলে, "জানি না কোথায় যাবো। অনেক দূরে বাড়ী আমার, বাড়ী থেকে চলে এসেছি, কেবলই যে আমার দূরের দেশ দেখতে ইচ্ছে করতো।"
বুড়ো হেসে বলে, "আমার এখানে তাহলে থাকো কিছুদিন। দ্যাখো কেমন লাগে।"
ছেলেটা রাজি হয়, বুড়ো ভালোমানুষ, তার এই দেশটি বড় চমৎকার!
কয়েকদিন বেশ ভালো কাটলো ছেলেটার। তারপর একদিন সকালে বুড়োমানুষটি বললো, "আমি দূরে একজায়গায় যাচ্ছি অনেকদিনের জন্য। এই নাও এই প্রাসাদের ঘরগুলোর চাবি।" 
চাবির গোছা হাতে নিয়ে ছেলেটা দেখলো  চব্বিশটা চাবি আছে মোট, সবকটায় নম্বর দেওয়া।
বুড়ো বললো, "শোনো একটা কথা বলি, মন চায় তো ঘুরে ঘুরে দেখো সব ঘর, কিন্তু চব্বিশ নম্বর ঘর খুলো না, ওঘর যদি খোলো নিজ দায়িত্বে খুলতে হবে।" 
ছেলেটা ঘাড় হেলিয়ে সায় দিলো, বুড়োমানুষটা চলে গেল বেড়াতে।
এরপর ছেলেটা একেকদিন একেকটা ঘর খোলে আর আশ্চর্য সুন্দর সব কান্ডকারখানা দেখে অবাক আর খুশী হয়। এইভাবে তেইশখানা ঘর দেখা হয়ে যায় আর সেইদিন বিকালে সেই ঘরটা থেকে বেরিয়ে সে ভাবে, সব দেখা হয়ে গেলো, এইবার তবে কী?
পরেরদিন সকালে ঘুম ভেঙে সে দেখলো হাতে সেই চব্বিশ নম্বর ঘরের চাবিটা! আরে! ও ঘরে তাহলে ঢোকাই যাক, যা হয় হবে।
সেই ঘর খুলে সে ছেলে অবাক! আলোয় আলো সে ঘরে সোনার থাম রূপার থাম, মেঝেতে রেশমী আস্তরণ পাতা, সোনার সিংহাসনে বসে আছে এক সুন্দরী কিশোরী, প্রায় তারই বয়সী। ছেলেটার মনে হলো এ মেয়ে জগতের সেরা সুন্দরী।
মেয়েটা সে ছেলের হাত ধরে বেরিয়ে এলো বাগানে, সারাদিন তারা ছুটলো খেললো, ফল পেড়ে খেলো, নদীর জল খেলো। এইভাবে দিনটা কেটে গেল, যেন পালকের মতন হালকা দিন। দিনের শেষে ঘাসের উপরে তারা ঘুমিয়ে পড়লো।
পরদিন সকালে উঠে ছেলেটা দেখলো মেয়েটা নেই। নেই তো নেই, কোথাও নেই। সারা বাগানে, প্রাসাদের ঘরে ঘরে তাকে ডেকে ডেকে ফিরলো ছেলেটা, কিন্তু কোনো সাড়া নেই। ক্লান্ত হয়ে ছেলেটা নদীর ধারার পাশে শুয়ে পড়লো, ভাবলো, একেবারে চিরঘুমে ঘুমিয়ে পড়লে কেমন হয়?
এইসময় সেই বুড়োমানুষটা ফিরে এলো। ছেলেটার মুখ দেখেই সে সব বুঝলো। বললো, "আমি তোমায় ও ঘরে ঢুকতে সাবধান করে দিয়েছিলাম না?"
ছেলেটা বললো, "দিয়েছিলে। কিন্তু আমি নিজে ভেবে দেখলাম যা হয় হবে, খুলে তো ফেলি।"
বুড়া বলে, "খুলে তো ফেলেছ ভালোই করেছ, পছন্দ তোমার নিজের। কিন্তু তার ফলে যা হলো তা সামলানোর মতন জ্ঞানবুদ্ধি হয়েছে কি তোমার?"
ছেলেটা বললো, "আমার দুঃখ আমাকে বড় করে দিয়েছে। তুমি তাকে ফিরিয়ে এনে দাও, আমি সামলাতে পারবো সব।"
বুড়ামানুষটা কয়েকটা যাদুমন্তর বললো আর সেই সুন্দরী মেয়ে ফিরে এলো। চারিদিক যেন আলো হয়ে গেল।
ছেলেটা ছুটে মেয়েটার কাছে গিয়ে বললো, "আঃ, তুমি ফিরে এসেছ! আর আমাকে ছেড়ে যেও না।"
মেয়েটা হেসে বললো, "না যাবো না, তবে একটা শর্তে। একটা খেলা হবে এখন। তুমি লুকিয়ে থাকবে আর আমি যদি তোমাকে তোমার লুকানো জায়গা থেকে না বার করতে পারি তাহলে তোমার কাছে থাকবো। যদি লুকানো জায়গা থেকে পেয়ে যাই তোমায় তাহলে তোমার হার, আমার জিত। তখন আমি চলে যাবো। তিনবার সুযোগ পাবে তুমি লুকানোর। কী, রাজি?"
ছেলেটা বললো, "রাজি।" 
তারপরে খেলা শুরু হলো। বুড়ার যাদুর সাহায্য নিয়ে ছেলেটা বুনো খরগোশ হয়ে খরগোশের দলে মিশে গেল। কিন্তু মেয়েটা খুব চালাক, ঠিক বের করে ফেললো। ছদ্মবেশী খরগোশের কান ধরে টেনে নিয়ে এসে বললো, "এইটা তুমি।" ছেলেটা হতাশ হয়ে মানুষরূপে ফিরে এলো।
এরপরের পালায় ছেলেটা বুনো ভালুক হয়ে ভালুকের দলে মিশে গেল। কিন্তু মেয়েটা খুব চালাক, ঠিক বের করে ফেললো। ছদ্মবেশী ভালুকের পিঠে লাফিয়ে উঠে বললো, "এইটা তুমি।" ছেলেটা হতাশ হয়ে মানুষরূপে ফিরে এলো। 
এরপরের বারে কিন্তু ছেলেটা এমন জায়গায় লুকালো যে মেয়েটা আর পায় না। পায় না তো পায়ই না। অবাক হয়ে সে সে বলে, "কই, কই তুমি?"
ছেলেটা বলে, "এই যে, আমি এইখানে, এইখানে।"
মেয়েটা চারিদিকে তাকায়, বলে, "কই, কই তুমি? এত কাছ থেকে তোমার গলা শুনি, কিন্তু দেখতে তো পাই না। কই তুমি? "
ছেলেটা বলে, " তুমি তাহলে থাকবে তো আমার কাছে? "
মেয়েটা বলে, "থাকবো। বলো কোথায় লুকিয়েছ তুমি?
ছেলেটা বলে, "এই যে এইখানে, তোমার হৃদয়ের ভিতরে।" এই বলে হাসতে হাসতে লাফ দিয়ে সে বেরিয়ে আসে সেখান থেকে। 
তারপরে সেই চিরবসন্তের বাগানে তারা সুখেশান্তিতে বাস করতে থাকে।  
*******

