কুন্ডলী পাকানো সাপটি যখন পথ আগলে থাকে 




১।
স্বীকার্য্যে দীনতা নেই যে, এর আগে পাঠ তো দূরের কথা তার নামই শুনিনি আমি। পৃথিবীতে কতো ভাষায়, কতো মানুষ কতো কিছু লিখে যাচ্ছেন অবিরাম- একটা সামান্য  জীবনে কি তার ক্ষুদ্র ভগ্নাংশ ও পাঠের অভিজ্ঞতা সম্ভব?
এ বছরের সাহিত্যে নোবেল জয়ী হিসেবে  হার্টা মোলার এর নাম ঘোষনার পরই ইচ্ছে হলো তাকে পাঠের একটা সুযোগ নেয়া যায়। এমনিতে সংগ্রহের ইচ্ছেতালিকায় হেমিংওয়ের গল্পসমগ্র ছিলো। হেমিংওয়ে ছড়িয়ে ছিটিয়ে পড়া হয়েছে বেশ, তবু একটা সমগ্র হাতের কাছে থাকতেই পারে। আমাজোন এর কল্যানে বেশ সস্তায় পেপারবুক গুলো কিনতে পারা যায়।
অনলাইনে কিনে ফেললাম হার্টার  উপন্যাস 'The Land of Green Plums'
লেখকের যেমন অহং থাকে, পাঠকের ও তো থাকতে পারে। পাঠক হিসেবে আমার এই অহংবোধ বেশ টনটনে। অনেক নামী-দামী লেখকের লেখাই আমি অবলীলায় পাঠঅযোগ্য ঘোষনা দিয়ে সরিয়ে রেখেছি। 
কিন্তু 'The Land of Green Plums'  এর শুরুর লাইনটিই আমাকে ঝাপটে ধরেছে শক্ত করে- এই বই পড়তেই হবে।
`When we dont speak, we become unbearable, and when we do we make fools ourselves' 
অনেকদিন পর একটা উপন্যাসে ডুবে যেতে পারছি। ডুবতে ডুবতে ভেসে উঠার মতো, ভেসে উঠতে উঠতে নিঃশ্বাস নেয়ার মতো যথেষ্ট কিছু একটা আছে তার লেখায়। মার্কেজের মতো যাদু বাস্তবতা নয়  হার্টার এর লেখা অন্য রকম।
গদ্য মানে যে শুধু ধারাবর্ণনা নয়, কাহিনী বলে যাওয়া নয়- গদ্যের ও সৌন্দর্য্য আছে, কবিতার মতো নেশা আছে, ঝিম লাগানো আছে, আছে রহস্যপ্রবণতা হার্টার পড়তে পড়তে আবারো অনুধাবন হয়।
'The Land of Green Plums' তার পাঠককে একটা ঘোরের মধ্যে টেনে নিয়ে যায়, যেতে যেতে সে পাঠক যেনো আর ফিরে আসেনা, দীর্ঘ যাত্রা পথে দৃশ্য বদলায় তবু সবশেষে মনে হয় যেনো কোন পরিনতি নেই আর, যেনো ফিরে আসা সেই প্রারম্ভেই।
২৪২ পৃষ্ঠার উপন্যাসের শুরুর লাইন যে কথা দিয়ে, শেষ লাইন ও শেষপর্যন্ত তাই
`When we dont speak, we become unbearable, and when we do we make fools ourselves' 
এই উপন্যাস অভিজ্ঞতার মাঝে লোভ জেগেছিলো- অনুবাদের সাহস করে ফেলি। পরে মনে হলো নাহ!
অনুবাদের ধৈর্য্য ও মনোযোগ আর যার থাক আমার অন্ততঃ নেই। 
২।
আমাদের সকলের থাবার ভেতরই লুকোনো নখর আছে। কখনো সে নখরের নাম মতবাদ, কখনো দেশপ্রেম, কখনো ধর্ম। আমরা বাহানা করি কেবল কিন্তু শেষপর্যন্ত কেউই বের হয়ে আসতে পারিনা  ঐ লুকোনো নখরের উত্তরাধিকার অস্বীকার করে। 
৩।
মক্কা কখনো মোহাম্মদের কাছে যায়নি। বরং তাকেই ফিরে আসতে  হয়েছিলো মক্কায়, বিজয়ের ধুলোবালি কুড়োতে। মদীনায় হিজরত করা যায়, মদীনা কখনো গৌরব দান করেনা। 
৪।
মানুষ মরছে। মানুষকে মারা হচ্ছে।
চরমপন্থী অথবা সন্ত্রাসী নামে। বিনাবিচারে মানুষ হত্যার মিছিল কেবল দীর্ঘ হচ্ছে।
এম্ফিথিয়েটারের গ্যালারী উপচে দর্শক। প্রবল হর্ষে তারা মেতে উঠেছে। আহা কি আনন্দ আয়োজন। মাঝখানে ছেড়ে দেয়া হয়েছে দুই অপরাধীকে খোলা অস্ত্র হাতে। একজন আরেকজনকে আঘাত করবে নিজেকে বাঁচানোর আকাঙ্ক্ষায়। যদিও শেষমেশ মরবে দুজনেই। অপরাধী দমনের কি অভূতপূর্ব  বিনোদন!
এই বিনোদনে বাধা দেয় কে? কে একজন ন্যাড়ামস্তক উন্মাদ চিৎকার করে উঠে- এই বর্বরতা বন্ধ করো। এটা অন্যায়, অন্যায় দিয়ে অন্যায় থামানো যায়না
আমাদের কোন উন্মাদ নেই। আমরা  সকলেই ভয়ংকর সেয়ানা,সাজানো গোছানো মানুষ।
আমরা পথ আগলে থাকা কুন্ডলী পাকানো সাপ। সাপেদের গায়ে বালুচরী নকশা!
`When we dont speak, we become unbearable, and when we do we make fools ourselves' 

