জাকির নায়েকের বাংলাদেশ সফর।। রজ্জুতে সর্পভ্রম? 




"Suppose my sister happens to be one of the unmarried women living in USA, or suppose your sister happens to be one of the unmarried women in USA. The only two options remaining for her are that she either marries a man who already has a wife or becomes public property."

যে লোকের চিন্তাভাবনার স্তর এই পর্যায়ের তার কান্ডকীর্তি নিয়ে লিখে পোষ্টভারাক্রান্ত করা অপ্রয়োজনীয়। ভারতীয় ধর্মজীবি জাকির নায়েক- মুসলমানদেরকে সন্ত্রাসবাদী হতে প্রনোদনা যোগায়,  ধর্মগ্রন্থকে স্বাক্ষী রেখে ফতোয়া দেয় পুরুষের জন্য তার স্ত্রীকে পেটানো জায়েজ, ধর্ষনের শিকার হওয়ার জন্য নারীদের পোষাককে দায়ী করে- এসবের তথ্যপ্রমান ইন্টারনেট জুড়ে ছড়িয়ে আছে।
তবু আগ্রহীদের জন্য সচলায়তনেরই দুটো পোষ্টের লিংক দিচ্ছি।
পোষ্ট ১
পোষ্ট ২

তো এই জাকির নায়েক বাংলাদেশ আসছেন। এক দুদিন নয়, পাক্কা বারোদিনের সফরনামা। নভেম্বর ৩০ থেকে ডিসেম্বর ১১।  প্রতিবেশীকে অভুক্ত রেখে নিজে না খাওয়া কিংবা শ্রমিকের ঘাম শুকানোর আগে তার পারিশ্রমিক পরিশোধ করার মতো আদর্শিক ধর্মীয় নির্দেশনায় যাদের মতি নেই বরং সাঈদীর ওয়াজে মাহফিলে গিয়ে জেহাদী জোশে নারায়ে তকবীর চিৎকার করা আর যাবতীয় দুর্ভোগের জন্য ঈহুদী-নাসারাদের দায়ী করে পিসটিভিতে জাকির নায়েকের ভাঁড়ামো শুনে শুনে বেহেশত নসিব করে ফেলেন যে বাংলাদেশী মুসলমানদের যে অংশ তাদের জন্য এটি বিরাট সুসংবাদ।  
এতোদিন ইউরোপ-আমেরিকায় ধর্মবানী প্রচার করলেও পাশের দেশের গরীব মুসলমান ভাইদের কথা নায়েক সাহেবের খেয়াল ছিলোনা। খেয়াল হলো তখন যখন যুক্তরাজ্য ও কানাডা থেকে তিনি প্রত্যাখ্যাত হয়েছেন।
ধর্মীয় বিদ্বেষ উস্কে দেয়া ও সন্ত্রাসবাদকে প্ররোচিত করার অভিযোগে এই দুটি দেশ গত জুন মাসে এই ধর্মজীবি ভারতীয়কে তাদের দেশে প্রবেশের অনুমতি দেয়নি। ধর্মজীবিগন যেমন আশা করেছিলেন- এ নিয়ে বিরাট প্রতিবাদ হবে, তেমন কিছুই হয়নি। বরং দু দেশের মুসলমানদের উল্লেখযোগ্য অংশই তাদের সরকারের সিদ্ধান্তকে স্বাগত জানিয়েছেন, এমনকি জাকির নায়েক সমালোচিত হচ্ছেন ভারতীয় মুসলমানদের কাছেও। 
এহেন জাকির নায়েক, যার প্রবেশ নিষিদ্ধ হচ্ছে ইউরোপ, আমেরিকায়- বাংলাদেশে এ সময়ে তার আগমন কেনো? এ সময়কে আমি গুরুত্ব দিচ্ছি দুটো কারনেঃ-
১। ধর্মজীবি যুদ্ধাপরাধী গোষ্ঠীর বিচারের আয়োজন চলছে, রাজনৈতিক ভাবে জাকির নায়েকের সাথে এদের মতাদর্শিক সখ্য রয়েছে। লস্কর-ই-তৈয়ব এর পেরেন্ট সংগঠন জামাত উদ দাওয়া যে তিনটি ধর্মীয় উৎসকে অনুমোদন দেয়, জাকির নায়েক তার একটি।
২।বাবরী মসজিদ সংক্রান্ত ভারতীয় আদালতের রায়। যদিও রায়পরবর্তী সময়ে এখনো কোন দুর্ঘটনা ঘটেনি কিন্তু যতোটুকু খবর পাওয়া গেছে, ভারতীয় মুসলমনরা এই রায়ে পুরোপুরি সন্তুষ্ট নয়। আগুন যে কোন সময় লাগতে পারে।
কে জানে নায়েক সাহেব বাংলাদেশে এসে এই আগুন উস্কে দেবেন কিনা?
যারা আমার এই কথায় বিরক্ত হচ্ছেন তাদের কাছে সবিনয়ে অনুরোধ- ভারতের সাম্প্রদায়িক দাঙ্গাকে পুঁজি করে, আন্দোলনে মরিয়া স্বৈরাচার এরশাদের বাংলাদেশে সাম্প্রদায়িক দাঙ্গা ছড়ানোর ইতিহাস ভুলে যাবেননা। মরিয়া ধর্মজীবি ঘাতক দালালরা এখন খড়কুটো আঁকড়ে ও বাঁচতে চাইবে, তাদের একটা বড় ইস্যু মিস হয়ে গেছে পিলখানায়।
ভারতীয় আদালতের রায়ের পরপরই প্রাক্তন প্রধানমন্ত্রী ও বাংলাদেশের ধর্মজীবি রাজনীতির আশ্রয় বেগম খালেদা জিয়া পত্রিকা অফিসে বিবৃতি পাঠিয়েছিলেন দেশবাসীকে শান্ত থাকার জন্য( দেশবাসী কি অশান্ত হয়ে উঠেছিলো এ নিয়ে?) কিন্তু বিবৃতি প্রকাশের আগেই তিনি তা প্রত্যহার করে নেন।
কে জানে কি আছে তাহার মনে?
জাকির নায়েকের বাংলাদেশ সফরের সাথে একেবারেই সম্পৃক্ত নয় এরকম দুটো ঐতিহাসিক ঘটনার উল্লেখ করতে চাইঃ
১।  বঙ্গবন্ধু হত্যাকান্ডের পর পালিয়ে থাকা ঘাতকদালালদের পুনর্মিলনী ঘটানোর জন্য এক 'ইসলামী জলছার' আয়োজন করা হয়েছিল। তারিখ ৭ মার্চ, ১৯৭৬। স্থান- সোহরাওয়ার্দী উদ্যান। প্রধান অতিথি- পাকিস্তান বিমানবাহিনী থেকে ডেকে এনে বাংলাদেশ বিমান বাহিনী প্রধান বানানো এয়ার মার্শাল তোয়াব, ডেপুটি মার্শাল ল এডমিনিষ্ট্রেটর 
আগ্রহ থাকলে দেখুনঃ  '৭৬ এর ছয়দফা 
২। '৭৪ এ খুনী ভুট্টোকে বাংলাদেশে এনে লালগালিচা সম্বর্ধনা দিয়েছিলেন শেখ মুজিব।  অভুক্ত দেশবাসীর পেটে ভাত দেবার জন্য ওআইসিতে ঢুকতে মরীয়া মুজিব ভুট্টোকে খুশী করতে চেয়েছিলেন। ভুট্টো খুশী হয়েছিলো, রাজপথে তার নামে বিরাট মিছিল। বিমানবন্দরে শেখ মুজিবের প্রতি জুতা ও নিক্ষেপ করা হয়েছিলো, গনভবনে ফিরে ক্ষোভে অভিমানে কেঁদেছিলেন। জানা যায় দাওয়াতে আসা ভুট্টো গোপনে কারো কারো সাথে বৈঠকে করেছিলেন- ১৫ আগষ্ট তারা নিজেদের ঈশ্বর ভেবেছিলেন।
নিশ্চিতভাবেই- গোলাম আজম, নিজামী, সাঈদী, জাকির নায়েকেরা যে রাজনৈতিক ইসলামের প্রচার চালায় বাংলাদেশের অধিকাংশ মানুষ সেই ইসলামের মুসলমান নন। তত্বাবধায়ক সরকারের আমল থেকে এখন পর্যন্ত সাঈদী, তারেক মনওয়ারদের ওয়াজ ব্যবসা বন্ধ হয়ে আছে। এতে বাংলাদেশের মুসলমানদের ধর্মচর্চায় কোন ব্যঘাত ঘটেনি। সাম্প্রতিক সময়ে ধর্ম নিরপেক্ষতা সংবিধানে ফিরে আসায় ও বাংলাদেশের মুসলমানদের কোন বিকার ঘটেনি কারন দীর্ঘদিনের ধান্দাবাজির শিকার হয়ে মানুষের এই উপলব্দি হয়েছে- ধর্মকে যারা রাজনীতির হাতিয়ার বানায় আদতে তারা ধর্মের নয়, নিজেদের আখেরই গোছায়।
জাকির নায়েকের মতো একটা বিতর্কিত ধর্মজীবিকে বাংলাদেশে আসতে না দিলে কিছুই হতোনা। হয়তো দু একটা পতিত ধর্মগোষ্ঠী মিছিল মিটিং করতো কিন্তু জনসাধারনের মধ্যে এ নিয়ে কোন প্রতিক্রিয়াই হতোনা।
কিন্তু এখন দেখার বিষয় জাকির নায়েকের সফর,  বাংলাদেশে ক্রমশঃ দেউলিয়া হতে থাকা ধর্মজীবি রাজনীতিতে কোন প্রনোদনা যোগায় কিনা?


