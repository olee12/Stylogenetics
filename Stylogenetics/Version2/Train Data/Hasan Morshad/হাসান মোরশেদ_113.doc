এই বিদ্রোহ, সেই বিপ্লব- ইতিহাসের প্রেতাত্মাদের আঁচড় 




এরকম সময় খুব বেশী আসেনা, খুব বেশী আসতে ও নেই- যখন বোধগুলো খুব অবোধ্য হয়ে উঠে, দ্বৈরথে দুলতে থাকে আবেগ, যুক্তি ও বিবেচনাবোধ ।
২৫ ফেব্রুয়ারীর সকাল থেকে এখন পর্যন্ত সময় এরকমই কাটছে । দেশের পত্রিকাগুলোর অনলাইন সংস্করন থেকে চোখ সরাতে পারছিনা, বিদেশের পত্রিকাগুলো ঘাঁটছি, দেশে ফোন করছি, নানা ব্লগে ব্লগারদের লেখা পড়ছি ।  কিন্তু নিজে কিছুই লিখতে পারছিনা, লিখতে পারিনি এই ক'দিন ।
ঘটনার পাঁচদিন পর আজ একটু স্থিত হয়ে মনে হলো, অন্ততঃ নিজের ব্লগে লিখে রাখা দরকার এই সময়ের, এই ঘটনার নিজস্ব বিশ্লেষন
 
১।
১৫ আগষ্ট, ১৯৭৫ এর  ভোরবেলা যখন গনপ্রজাতন্ত্রী বাংলাদেশের নির্বাচিত সরকার প্রধানকে বাংলাদেশ সেনাবাহিনীরই মাঝারী সারির কয়েকজন অফিসার সপরিবারে হত্যা করে  রাষ্ট্রকে প্রথমবারের মতো বিপর্যয়ের মুখে ঠেলে দিয়েছিলো - তখনো রাজনৈতিক নেতৃত্বই ক্ষমতায় ছিলো ।
কিন্তু যে কোন পরিস্থিতিতে সামরিক বাহিনীকে রাজনৈতিক নেতৃত্বের অধীনে রাখার মতো অতোটা দৃঢ়তা মুজিব শূন্য '৭৫ এ  বাংলাদেশের রাজনীতিকদের ছিলোনা ।
'০৯ এ রাষ্ট্রীয় বিপর্যয়ে শেখ হাসিনা কিন্তু পারলেন সশস্ত্র বাহিনীকে জনগনের প্রতিনিধিদের নির্দেশ মানাতে ।  
কিন্তু '৭৫ এর ঘটনাপ্রবাহ মাথায় রেখে কিছুটা শংকা এখনো থেকে যায় কেননা ইতিহাসের প্রেতাত্মারা যে কোন পরিস্থিতিতেই আঁচড় কাটে ।
মুজিব হত্যাকান্ডের পর তৎকালীন রাজনৈতিক নেতৃত্ব ও দায়িত্বশীল সামরিক কর্মকর্তারা পরিস্থিতি মোকাবেলা করতে পারেননি অথবা করেন নি বলেই ৩ নভেম্বরের জেলহত্যা, খালেদ মোশাররফের ক্যু এবং ৭ নভেম্বরের কথিত সিপাহী বিপ্লব ।
ইতিহাসের কি অদ্ভূত পুনরাবৃত্তি । ৭৫ এর ৭ নভেম্বর সাধারন সিপাহীরা যে সব শ্লোগান  ও দাবী দাওয়ার অজুহাতে  হত্যা করেছিল খালেদ মোশাররফ, কর্নেল হুদা, এটিএম হায়দার এর মতো চৌকস অফিসারদের - সেই একই শ্লোগান, একই দাবী দাওয়ার অজুহাতে হত্যা করা হয় অফিসারদের ফেব্রুয়ারী ২৫, ২০০৯ এ ।
৭ নভেম্বরের কথিত বিপ্লবের কাঁধে চড়ে ক্ষমতায় চড়েছিলেন জেনারেল জিয়া । ২৫ ফেব্রুয়ারীতে প্রধানমন্ত্রীর নির্দেশ অমান্য  করিয়ে বিদ্রোহী বিডিআর আর সেনাবাহিনীর মধ্যে ভয়ংকর সংঘর্ষ বাঁধিয়ে তেমনই কোন অভিষেক কি কারো পরিকল্পনায় ছিলো?
'সাধারন ক্ষমা ঘোষনা ছিলো কৌশলগত ভুল' এরকম প্রচারনা চালিয়ে কি এখনো চেষ্টা করা হচ্ছে সেনাবাহিনীর একটা অংশকে দিয়ে  রাজনৈতিক নেতৃত্বকে উৎখাতের? 
২।
সৈনিকদের অভাব,অভিযোগ ক্ষোভ কে পুঁজি করে ৭ নভেম্বর '৭৫ এ বিপ্লব হলো, বিপ্লবের কাঁধে চড়ে জেনারেল ক্ষমতায় এলেন । অভাব, অভিযোগ, ক্ষোভ কিছুই প্রশমিত হলোনা ।  ৩৪ বছর পর সেই একই পুঁজি  খাটিয়ে আরো কেউ কিলিং মিশন সফল করলো ।
সাধারন সৈনিকদের  অভাব, অভিযোগ, ক্ষোভ সুদে আসলে কেবল বাড়তেই থাকবে ইতিহাসের প্রেতাত্বাদের সুবিধামতো বিনিয়োগের স্বার্থে । 
৩।
নারীদের অপমান করা কি যে কোন সশস্ত্রবাহিনীর প্রশিক্ষনের অংশ?
'৭১ এর অধিকৃত বাংলাদেশে পাকিস্তানী সেনাদের, পার্বত্য চট্রগ্রামে বাংলাদেশের সেনাদের, নাগাল্যান্ড মনিপুরে ভারতীয় জওয়ানদের, ২৫ ফেব্রুয়ারী পিলখানায় বিদ্রোহী বিডিআরদের একই চেহারা কেনো?
৪।
যারা নির্বিচারে হত্যা করেছে সেনা অফিসারদের তাদের কোর্টমার্শাল হবে, হওয়া উচিত । 
২০০৫ এর কোন একদিন পারিবারিক অনুষ্ঠান থেকে রাষ্ট্রীয় বাহিনী তুলে নিয়ে গিয়েছিলো এক সদ্য তরুনকে । পরদিন তার ক্ষত-বিক্ষত লাশ খুঁজে পাওয়া যায় এবং অনুসন্ধানে জানা যায়- ঐ তরুনের নামে এক তালিকাভুক্ত সন্ত্রাসীর নাম থাকার পরিনতি এই, ভুলবশতঃ ।
ব্লাডিসিভিলিয়ানদের খুন করার অপরাধে সশস্ত্র কারো কোর্টমার্শাল হবেনা, হওয়া উচিত না । 
তবু রাষ্ট্রের নাম ' গনপ্রজাতন্ত্রী' ।
ফাজলামোটা বেশ গনতান্ত্রিক ।  

