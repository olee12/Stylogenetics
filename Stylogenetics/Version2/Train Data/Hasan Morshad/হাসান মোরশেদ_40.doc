রাষ্ট্রসংজ্ঞার অনুবাদ, অর্পিত ক্ষমতার চর্চা ও অন্যান্য বিষয়ক



এক।
১৯৭১ সালের এপ্রিলের দশ তারিখে মুজিব নগর সরকারের হাতে প্রাথমিকভাবে বাংলাদেশ রাষ্ট্রটির যে সংবিধানের সূচনা ঘটে সেটি ১৯৭২ সালের নভেম্বর চার তারিখে পূর্ণাঙ্গ রূপে জাতীয় সংসদে গৃহীত হয়  এবং ডিসেম্বর ষোল ১৯৭২ থেকে এটি কার্যকর হয়। এই সংবিধানে বাংলাদেশ রাষ্ট্রকে 'পিপলস রিপাবলিক' বলে পরিচিত করানো হয়। '৭৫ এ আগষ্ট পনেরোর হত্যাকান্ডের তৎপরবর্তী মুহুর্তে প্রথম পরিবর্তন আনা হয় এই রাষ্ট্র পরিচয়ে। 'পিপলস রিপাবলিক' টিকে বদলে দেয়া 'ইসলামিক রিপাবলিক' এ।

এই পরিবর্তন টেকেনি। মাঝখানের কয়েকদিন ছাড়া সাংবিধানিক ভাবে বাংলাদেশ 'পিপলস রিপাবলিক'- এমনকি সামরিক শাসনের যুগেও, এমনকি সংবিধানের যাবতীয় কাঁটাছেড়ার মধ্যেও।
উইকিপিডিয়া এখানে  জানাচ্ছে, মুলতঃ সমাজতান্ত্রিক ও সমাজতান্ত্রিক ভাবধারার রাষ্ট্রগুলোই নিজেদের রাষ্ট্রপরিচয়কে সংজ্ঞায়িত করেছে 'পিপলস রিপাবলিক' বলে। সমাজতান্ত্রিক কিংবা সমাজতান্ত্রিক ভাবধারার নয় অথচ 'পিপলস রিপাবলিক' এমন ব্যতিক্রম তিনটি রাষ্ট্রের একটি বাংলাদেশ।
জাতীয় মুক্তিসংগ্রামের মাধ্যমে যে রাষ্ট্রের জন্ম সেটি 'পিপলস রিপাবলিক' হওয়াটা সমস্যা নয় কিন্তু সমস্যা হলো এর বঙ্গানুবাদে। বঙ্গানুবাদে বলা হয়েছে 'গনপ্রজাতন্ত্রী' বাংলাদেশ। পিপলস মানে গন, রিপাবলিক মানে প্রজাতন্ত্র?
প্রজা কোন একক ধারনা নয়। প্রজা তখনই সম্ভব যখন রাজার অস্তিত্ব বিদ্যমান। রাজা-প্রজা যেখানে বিদ্যমান সেখানে আবার রাষ্ট্র আবার জনগনের হয় কী করে?
'পিপলস রিপাবলিক' এর বাংলা কি 'গনপ্রজাতন্ত্র' নাকি 'জনগনতন্ত্র' কিংবা অন্য আর কিছু? 

দুই।
'পতি' শব্দটি কর্তৃপরায়ন, সংসারেই  হোক কিংবা রাষ্ট্রের। 'প্রেসিডেন্ট' শব্দের বাংলা কী? রাষ্ট্রপতি নাকি রাষ্ট্রপ্রধান?
বিদ্যমান সংসদীয় গনতান্ত্রিক কাঠামোতে রাষ্ট্রপ্রধান একটি অলংকারিক পদ। অলংকারিক হলেও সংবিধান সম্মত ভাবেই তার কিছু বিশেষক্ষমতা আছে। তবে এই ক্ষমতা তার অর্জিত কিংবা অধিকারভুক্ত নয়, বরং অর্পিত ক্ষমতা। জনগন সংসদকে নির্বাচন করে, সংসদ রাষ্ট্রপ্রধান। ক্ষমতা এ ক্ষেত্রে পিরামিড আকৃতিতে ভিত্তি থেকে চুড়ায় আরোহন করে। 
অর্পিত ক্ষমতার ব্যবহার কিংবা চর্চার ক্ষেত্রে জবাবদিহীতা ও ব্যাখ্যার বিধান কি জরুরী নয়? যে জনগন পরোক্ষভাবে রাষ্ট্রপতিকে নির্বাচন করছে, সেই রাষ্ট্রপতি জনগনের দেয়া ক্ষমতার ব্যবহারে জনগনকে কেনো ব্যাখ্যা দেবেননা?
সংবিধান তাকে  বিশেষ ক্ষমতা দিয়েছে দন্ডিত অপরাধীর শাস্তি মওকুফের, যদিও এই বিশেষ ক্ষমতা উক্ত সংবিধানেরই তৃতীয় অনুচ্ছেদের ধারা সাতাশের সাথে সরাসরি সাংঘর্ষিক। ধরা নেয়া গেলো বিশেষ প্রয়োজনেই জনাব রাষ্ট্রপ্রধানকে এই বিশেষ ক্ষমতা অর্পন করা হয়েছে কিন্তু  কোন বিশেষ প্রয়োজনে এই বিশেষ ক্ষমতার তিনি প্রয়োগ ঘটালেন তার সুস্পষ্ট ব্যাখ্যা না দিলে কি আর 'পিপলস রিপাবলিক' টিকে থাকে? সেটি বড়জোর গন-প্রজাতন্ত্র হয়।

তিন।
মৃত্যুদন্ডে দন্ডিত অপরাধী রাষ্ট্রপ্রধানের কাছে দণ্ড মওকুফের জন্য আবেদন করলে, রাষ্ট্রপ্রধান যদি তার বিশেষ ক্ষমতাবলে আবেদন মঞ্জুর করেন, সে ক্ষেত্রে আসলে কী ঘটে?
অপরাধীর মৃত্যুদণ্ড রদ হয়ে পরবর্তী সর্ব্বোচ্চ সাজা ভোগ করে নাকি মুক্ত হয়ে বের হয়ে আসে? আসলে রাষ্ট্রপ্রধানের বিশেষ ক্ষমতার দৌড় কতোটুকু? 
'মেম্বার অফ এ পিপলস রিপাবলিক' হিসেবে এসব প্রশ্নের উত্তর জানা জরুরী। 


