চাঁদমারীতে যখন বাঙ্গালীত্ব 





একটা ছোট্ট,পুরনো সংবাদ
২০০৫ সালের জানুয়ারীর প্রথম সপ্তাহ।যুক্তরাজ্যের উইটশায়ারের কোন এক জায়গায় একটি জন্মদিনের পার্টি।পার্টির থিম পোষাক ‘কলোনিয়াল এন্ড নেটিভ’।বন্ধুর জন্মদিনের পার্টিতে হাজির হলেন কনিষ্ঠ রাজপুত্র হ্যারি- জার্মান ‘ডেসার্ট’ পোশাক পড়ে,বাহুতে আটকানো নাৎসী স্বস্তিকা চিহ্ণ। 
পরদিন পত্রিকায় জন্মদিন পার্টির ছবি প্রকাশ হওয়ার সাথে সাথে গোটা যুক্তরাজ্য জুড়ে শুরু হলো তুমুল হৈচৈ, নিন্দা জ্ঞাপন, ক্ষমা প্রার্থনার দাবী। ২০ বছরের তরুন হ্যারি নিঃশর্ত ক্ষমা প্রার্থনা করলেন জনগনের কাছে।
ঘটনাটিকে  বৃটিশরা এক সদ্য তরুনের অনিচ্ছাকৃত খামখেয়ালী হিসেবে মেনে নেয়নি কারন এই চিহ্নের সাথে জড়িয়ে আছে গনহত্যার দুঃসহ বেদনা, জাতি হিসেবে তাদের টিকে থাকার যুদ্ধের ভয়াবহ স্মৃতি। এই স্বস্তিকাচিহ্নবাহীদের যদি শেষ পর্যন্ত প্রতিরোধ করা না যেতো তাহলে কোন পরিনতি তাদের নির্ধারিত ছিলো সেটি বিস্মৃত হয়নি বলেই পৃথিবীর অন্যতম উদার রাষ্ট্রব্যবস্থায় ও এই চিহ্ন, চিহ্নের পেছনের রাজনৈতিক দর্শন কঠোরভাবে নিষিদ্ধ। 
রাজপুত্র হ্যারীর দুর্ভাগ্য-জন্ম তার বঙ্গে নয়।এখানে বুদ্ধিপ্রতিবন্ধীরা বুদ্ধিজীবির মর্যাদা পায় যারা মতপ্রকাশ ও চিন্তার স্বাধীনতার নামে নিজেদের অর্জন ও ইতিহাসকে বিকৃত করতে পারে, বিকল্প পাঠের অজুহাতে জ্বলজ্যান্ত সত্যকে আড়াল করতে পারে অশ্লীল ফ্যান্টাসীর মোড়কে।
‘মেহেরজান’ এই অশ্লীলতার স্রোতের সাম্প্রতিক সংযোজন হলেও একমাত্র কিংবা নতুন নয়। এর আগে মাহফুজ আনাম কন্যা ইংরেজী উপন্যাস লিখেছেন মুক্তিযুদ্ধ নিয়ে, যেখানে যুদ্ধের স্মৃতিচারন আছে অথচ দালালদের কোন উল্লেখ নেই।মুক্তিযুদ্ধ যদি সত্য হয়ে থাকে,যদি সত্য হয়ে থাকে মুক্তিযোদ্ধা ও আক্রমনকারী পাকিস্তান সেনাবাহিনী তাহলে অনিবার্য সত্য ছিলো তাদের সহযোগী দেশীয় দালাল, আলবদর- রাজাকারেরা। এই চরিত্রের অনুপস্থিতিতে মুক্তিযুদ্ধের কোন সত্য বয়ান লিখিত হতে পারেনা, যদি হয় সেটি অসম্পূর্ণ, উদ্দেশ্য প্রনোদিত। 
কিন্তু প্রথম আলো- ডেইলী স্টারের প্রচারনার সুবাদে আমরা জেনেছি তাহনিমা আনামের এই উপন্যাসখানি আমাদের মুক্তির যুদ্ধকে বিশ্বসাহিত্যের বিশাল পরিসরে অন্তর্ভুক্ত করেছে। হ্যাঁ, অন্তর্ভুক্ত করেছেই তো- অসম্পূর্ণ এবং উদ্দেশ্যপ্রণোদিত ভাবে। 
এর সমালোচনা হওয়া দরকার ছিলো, প্রতিবাদ হওয়া প্রয়োজন ছিলো। মুক্তিযুদ্ধ কোন ফ্যান্টাসী নয় যে, যার যেমন ইচ্ছে  তেমন ফর্ম বা শেইপ দিয়ে এটি নিয়ে উপন্যাস লিখবেন, সিনেমা বানাবেন। আমাদের মুক্তিযুদ্ধ নিয়ে বিশ্বমানের উপন্যাস হয়নি, সিনেমা হয়নি- না হোক, কোন একদিন হবে, না হলে ও মুক্তিযুদ্ধ মিথ্যে হয়ে যাবেনা। কিন্তু অসম্পূর্ণ, বিকৃত কোন কিছুর বিনিময়ে বিশ্বস্বীকৃতির কোন দায় নেই মুক্তিযুদ্ধের।
গোল্ডেন এজ নিয়ে যা হয়নি, মেহেরজান নিয়ে তা হয়েছে। এই ‘হওয়া’টা অত্যন্ত প্রয়োজ়নীয়, জরুরী এবং দিক নির্দেশক।যদি আমার ভুল না হয় এর শুরু আমাদের সচলায়তন থেকেই, সচলায়তন থেকেই প্রথম এই ফোক ফ্যান্টাসী বর্জনের আহ্বান জানানো হয়েছে এবং সরকার এই সিনেমাটি নিষিদ্ধ করেনি-দর্শকরা মুখ ফিরিয়ে নিয়েছে, পরিবেশকরা প্রদর্শনী বন্ধ করে দিয়েছেন।  সরকারের পক্ষ থেকে নিষিদ্ধ না করাটা হয়তো কৌশলগত ভাবে ঠিক কিন্তু নীতিগত ভাবে আমার কাছে ঠিক মনে হয়নি। অশ্লীল সিনেমার ছাড়পত্র না দেয়াই সেন্সর বোর্ডের কাজ, মেহেরজানকে ছাড়পত্র দিয়ে সেন্সর বোর্ড তার দায়িত্ব  সঠিক ভাবে পালন করেনি।

২।
মেহেরজান প্রদর্শনী বন্ধ হওয়ার পর এর প্রতিবাদে মুলধারার মিডিয়ায় সরব হয়েছেন সুপ্রতিষ্ঠিত, লব্ধ প্রতিষ্ঠিত এবং প্রতিষ্ঠাঅভিলাসী বুদ্ধিজীবিগন।মেহেরজানের প্রদর্শনী বন্ধের বিরোধীতায় তারা সহমত তো বটেই, আরেকটি বিষয়ে তাদের মতাদর্শিক সাদৃশ্য লক্ষ্য করা গেছে। সিনেমাটির যারা সমালোচনা করেছেন,বর্জনের আহ্বান জানিয়েছেন তাদের সকলকেই তাঁরা জাতীয়তাবাদী গুন্ডাপাণ্ডা বলে চিহ্নিত করেছেন। না,বাংলাদেশ জাতীয়তাবাদী দল( বিএনপি)র নয়- এরা চিহ্নিত হয়েছে বাঙ্গালী জাতীয়তাবাদ তথা আওয়ামী গুন্ডাপান্ডা হিসেবে। 
অথচ  রাজনৈতিক দল হিসেবে ক্ষমতাসীন আওয়ামী লীগের কোন বুদ্ধিবৃত্তিক অবস্থান নেই, আওয়ামী গুন্ডাপান্ডারা ব্যস্ত আছে দলীয় কোন্দল, চাঁদাবাজি, ভূমিদস্যুতায়- তাদের পূর্বসূরীদের মতোই।  মুক্তিযুদ্ধের ইতিহাস অপমানিত হলে আও য়ামী গুন্ডাপান্ডারা আহত হয় এমন দাবী ঘোরতর আওয়ামী লীগাররা ও এখন আর দাবী করার সাহস করবেননা। অতএব মেহেরজান সিনেমা নিয়ে আওয়ামী দলীয় লোকজনের প্রতিবাদ করার কোন কথা নয় বিশেষতঃ নির্মাতার পিতৃ পরিচয় জানার পর।
তবু মেহেরজানের বিরোধীতাকারীদের ট্যাগিং করা হয়েছে জাতীয়তাবাদী গুন্ডা হিসেবেই। বন্ধু ফারুক ওয়াসিফ, বিশ্ববিদ্যালয় শিক্ষক ফাহমিদুল হক এটি করেছেন। ফরহাদ মজহার তো আছেনই। এই ট্যাগিং এর সর্বশেষ আয়োজন বিডিনিউজে গৌতম দাস নামে একজনের লেখা। পরিচয় দেয়া হয়েছে অনুবাদক ও প্রাবন্ধিক।অনুবাদক ও প্রাবন্ধিক গৌতম দাসের লেখার শিরোনাম হচ্ছে 'জাতীয়তাবাদী মনের অসুখ' ।
লেখার শুরুতেই তিনি দাবী করেছেন   ‘মেহেরজান সিনেমা নিয়ে বাঙালি জাতীয়তাবাদী মনের অসুখ খোলাখুলি বাইরে এসে পড়েছে।‘ । অসুখটি কী? অসুখটি হচ্ছে জোরজবরদস্তি, গুন্ডামী। তিনি অনুযোগ করছেন মেহেরজানকে বাঙালি জাতীয়তাবাদীরা চিন্তার মুরোদ দিয়ে গলা ও কলমের জোরে নিকেশ করতে পারতো কিন্তু তা না করে তারা তাদের  চরিত্র অনুযায়ী গায়ের জোরে সিনেমাটি বন্ধ করে দেবার বীরত্ব দেখিয়েছে। 
গৌতম দাসের লেখা পড়লে মনে হবে যেনো একদল সশস্ত্র গুন্ডাপান্ডা সিনেমা হলে গিয়ে হলভর্তি দর্শককে মারপিট  করে বের করে দিয়ে তালা মেরে দিয়েছে হলগেটে।শুরু থেকে শেষপর্যন্ত অনলাইনে যে প্রবল লেখালেখি হলো এর বিরোধীতায়- গৌতম দাস সেটি সমালুম চেপে গেলেন। নাকি অনলাইনে লেখায় কলম ব্যবহৃত হয়না বলে এর কোন বুদ্ধিবৃত্তিক মুল্য নেই?
ধৈর্য্য ধরে পুরো লেখাটি পড়তে পারলে বুঝা যায় বাঙালি জাতীয়তাবাদ নিয়ে লেখকের গভীর সমস্যা। থাকতেই পারে। তাত্বিকভাবে জাতীয়বাদ অবশ্যই একটি সংকীর্ণ ধারনা মাত্র- হোক সেটা ধর্মীয় জাতীয়তাবাদ কিংবা ভাষাভিত্তিক। 
কিন্তু দ্বিতীয় বিশ্বযুদ্ধের পর আফ্রো-এশিয়ার প্রায় সকল দেশই স্বাধীন সার্বভৌম রাষ্ট্র হিসেবে গড়ে উঠেছে জাতীয়তাবাদের ধারাতেই। উপনিবেশিকগুলো ফুরিয়েছে জাতীয়তাবাদের  উত্থানেই। গত শতাব্দীতে বিশ্বজুড়ে নতুন নতুন রাষ্ট্রের জন্ম দিয়েছে জাতীয়তাবাদ।জাতীয়তাবাদ তাই আধুনিক পৃথিবীর প্রায় সকল রাষ্ট্রেরই ঘটমান বাস্তবতা। এর সমালোচনা করা যায়, অস্বীকার করা যায়না।
গৌতম সাহা বাঙালি জাতীয়তাবাদের নিন্দাচর্চা করতে গিয়ে জাতীয়তাবাদের আগ্রাসী চরিত্রের কথা উল্লেখ করেছেন। নিঃসন্দেহে জাতীয়তাবাদ যখন উগ্র হয়ে উঠে তখন সেটি আগ্রাসী। ন্যাশনালিজম আর জিঙ্গোইজম পার্থক্য রেখাটা জানা জরুরী। শুধু জাতীয়তাবাদ কেনো, যে কোন মতবাদই তো আগ্রাসী হয়, হতে পারে।
মানব ইতিহাসের আধুনিক পর্যায়ে সমাজতন্ত্রের সফল প্রয়োগ হয়েছিলো যে সোভিয়েত রাষ্ট্রের, সেটি ও শেষ পর্যন্ত রুশজাতীয়তাবাদী আগ্রাসন হিসেবেই পূর্ব ইউরোপের মানুষের কাছে চিহ্ণিত হয়েছে।আবার এই আগ্রাসন থেকে  পূর্ব ইউরোপের রাষ্ট্রগুলো মুক্ত ও হয়েছে জাতীয়তাবাদের চেতনাতেই।
’৪৭ এ ধর্মকে জাতি সৃষ্টির নিয়ামক মেনে পাকিস্তান নামের যে  রাষ্ট্র তৈরী হলো, সেখানে পাকিস্তানী নামের নতুন জাতি সৃষ্টির প্রয়াস নেয়া হলো। কিন্তু ধর্মভিত্তিক কৃত্রিম জাতি সৃষ্টির প্রয়াসের গভীরে কিন্তু ভাষা,সংস্কৃতি ও নৃতত্ব ভিত্তিক সহজাত জাতিগোষ্ঠীগুলো থেকে গেলো।পাকিস্তানী জাতি সেই পাঞ্জাবী, সিন্ধী,বেলুচি, বাঙ্গালীই থেকে গেলো।ভৌগোলিক বাস্তবতার কারনে পশ্চিম পাকিস্তানের জাতিগোষ্ঠীর নিজস্ব সমস্যা স্বত্বেও ন্যুনতম যে সাদৃশ্য থাকলো তাদের , পূর্ব পাকিস্তানের বাঙ্গালী থেকে গেলো তার থেকে যোজন যোজন দূরে। এই দূরত্ব আর কখনোই ঘুচলোনা।
 ভাষা আন্দোলনকে কেন্দ্র করে যে ভাষাভিত্তিক জাতিপরিচয়ের উন্মেষ ঘটলো, মুক্তিযুদ্ধের সফলতার মাধ্যমে তা পূর্ণতা’৪৭ থেকে ’৭১ পর্যন্ত সময়ে বাংলাদেশ রাষ্ট্রের জন্মপর্বে এর দায়িত্ব নেবার ভূমিকা সকলের জন্যই উন্মুক্ত ছিলো। সমাজতন্ত্রী কিংবা ধর্মপন্থীরা ও  পারতেন এই দায়িত্ব নিতে পারতেন। কেনো তাদের দ্বারা এটি সম্ভব হয়নি যা সম্ভব হলো জাতীয়তাবাদীদের দ্বারা সে নিয়ে আলাদা আলোচনা হতে পারে কিন্তু ঘটে যাওয়া সত্য হলো এই নতুন রাষ্ট্রের অভ্যুদয় ঘটেছে জাতীয়তাবাদীদের নেতৃত্বেই। তাই তাত্বিকভাবেই যতো সমালোচনা করা হোক, বাংলাদেশ রাষ্ট্রের জন্মের সাথে বাঙ্গালী জাতীয়তাবাদের সম্পর্ক অবিচ্ছেদ্য
এ ক্ষেত্রে আবারো রুশ-পূর্ব ইউরোপীয় রাষ্ট্রসমুহের উদাহরন টানা যায়। জাতীয়তাবাদকে রাশানরা ব্যবহার করেছে আগ্রাসন হিসেবে, পূর্ব ইউরোপিয়ানরা আগ্রাসন থেকে মুক্তি হিসেবে। পাকিস্তানীরা আক্রমনকারী হিসেবে  আর আমরা প্রতিরোধযোদ্ধা হিসেবে। তাই বাংলাদেশের মুক্তিযুদ্ধ জাতীয়তাবাদী যুদ্ধ ও বটে। 
অপারেশন সার্চলাইটের শুরুতে জেনারেল ইয়াহিয়ার সদম্ভ ঘোষনা একটি প্রামান্য দলিল।পূর্ব পাকিস্তানের মানুষকে মরতে হবে কারন তার পরিচয় বাঙ্গালী,সে আওয়ামী লীগকে সমর্থন করে, মানসিকতায় সে কমিউনিষ্ট এবং সে সাচ্চা মুসলমান নয়!
’৭১ এর গনহত্যা তাই চরিত্রগত ভাবে বসনিয়া, রুয়ান্ডার সাথে মিলে যায়- জাতিগত শোধন। এটি স্রেফ যুদ্ধ নয়, দুটো দেশের মধ্যে নয়, নয় দুটো সেনাবাহিনীর মধ্যে। একটা নিরস্ত্র জাতিগোষ্ঠীর পুরুষদের পৃথিবী থেকে মুছে দেয়ার আর  ধর্ষনের মাধ্যমে নারীদের গর্ভে নিজ জাতির সন্তান জন্ম দেয়া ছিলো পাকিস্তান সেনাবাহিনীর স্পষ্ট এজেন্ডা। 
  পাকিস্তান সেনাবাহিনীর চাঁদমারিতে ছিলো বাঙ্গালীত্ব।বাঙ্গালীত্ব চাঁদমারিতে আছে বাংলাদেশের বুদ্ধিজীবিদের যারা হিংস্র হায়েনা ও নিরীহ মেষশাবককে একই নিক্তিতে মাপেন, আত্নরক্ষায় মেষশাবকটি সশস্ত্র হলে তারা অহিংস বানী শুনান, স্বজনের খুন নিয়ে ফ্যান্টাসীর প্রতিবাদ হলে তারা ‘ঘৃনাচর্চা’র অভিযোগ তুলেন এবং তারা সকলেই ঘাতকদের সাথে ‘রিকনসিলেশন’ এর মহিমা প্রচার করেন।
গৌতম দাস ও তার আলোচ্য কলামে তাই করেন। তিনি বলেন-  প্রেম যদি সব দূরত্ব-বাধা ভেদী সর্বগামী এবং সার্বজনীন বলে মানি তবে পাকিস্তানী-বাঙালির মধ্যে প্রেম হতে না পারার কোন কারণ নাই। কিন্তু যুদ্ধক্ষেত্রেও কী সম্ভব? সাথে ধর্ষণ যখন প্রকট সত্য হয়ে হাজির? এটা নির্ভর করে কীভাবে উপস্থাপন করছি। চিত্রনাট্য, দৃশ্যকল্প, অভিনয় ইত্যাদি ও সর্বোপরি পরিচালকের মুন্সিয়ানায় যদি ঘটনা বিশ্বাসযোগ্য,লজিক ও শক্ত জাষ্টিফিকেশন খাড়া করে উপস্থাপন করা যায়, ঘটনা ও চরিত্রের প্রতি দর্শকের সহানুভূতি আকর্ষণ করাতে সমর্থ হয় – তবে সেখানেও প্রেম সম্ভব ও ন্যায্য।
 
পাকি প্রেমের অপার মহিমায় উদ্বেলিত হতে হতে বাঙ্গালীত্বকে আরো পাথর ছুঁড়তে ছুঁড়তে তিনি জানান-  ‘পাকি’, ‘পাঞ্জাবী’, ‘সিন্ধী’ এসব শব্দে জাতিবিদ্বেষ ছড়িয়ে আমোদ জাগানোর চেষ্টা হচ্ছে। বাঙালি জাতীয়তাবাদের বাইরে কোন নতুন চিন্তা, ঘটনাকে ভিন্নভাবে ভিন্ন কোণ থেকে দেখা, সমাজের নতুন কোন সমস্যা দ্বন্দ্ব সংঘাতের দিকে নজর কারা—সবকিছুকেই “মুক্তিযুদ্ধের চেতনা” বিরোধী ট্যাগ লাগিয়ে দমনের পাকিস্তানী রাস্তা বেছে নিচ্ছে।
এবং শেষ করেন তিনি এই বলে- বাঙালি জাতীয়তাবাদী রাষ্ট্র গঠনে গৃহীত রাজনৈতিক পরিচয় “বাঙালি” বাংলাদেশের অনেককে পাকিস্তানবিদ্বেষী রেসিস্ট জায়গায় নিয়ে গেছে। 
ফিরে আসি শুরুতে। দ্বিতীয় বিশ্বযুদ্ধে জয়ীশক্তি যুদ্ধের পরে মুখ ফিরিয়ে বসে থাকেনি পরাজিত শক্তির দিকে। জার্মান, জাপান, ইতালী, যুক্তরাষ্ট্র,যুক্তরাজ্য, রাশিয়া, ফ্রান্স- নিজেদের মধ্যে সম্পর্ক স্বাভাবিক করে নিয়েছে। কিন্তু বিনামূল্যে নয়। পরাজিত শক্তিকে যুদ্ধের ক্ষতিপূরন দিতে হয়েছে চড়ামূল্যে, ক্ষমা প্রার্থনা করতে হয়েছে নিঃশর্তে এবং প্রতিটি পরাজিত শক্তিকে নিশ্চয়তা দিতে হয়েছে যেনো তৎকালীন রাজনৈতিক মতাদর্শ তাদের দেশে মাথাচাড়া দিয়ে উঠতে না পারে, যেনো কখনোই দ্বিতীয় বিশ্বযুদ্ধে তাদের ভূমিকাকে কেউ গ্রহনযোগ্য করার চেষ্টা না করে।এবং পরাজিত অক্ষের রাষ্ট্রসমুহ এবং তাদের জনগন প্রতিশ্রুতি ভঙ্গ করেনি। 
তবু প্রিন্স হ্যারিকে ক্ষমাপ্রার্থনা করতে হয় কারন বৃটিশরা জার্মানদের ক্ষমা করেছে কিন্তু ভুলে যায়নি। জার্মানীর সাথে সম্পর্ক স্বাভাবিক হয়েছে কিন্তু স্বস্তিকার প্রবেশ নিষিদ্ধ কারন এটি ক্ষতকে খুঁচিয়ে তুলে, দুঃসহ স্মৃতিকে জাগিয়ে তোলে। কোন বিনির্মান, বিকল্প পাঠের সুযোগে স্বস্তিকা চিহ্ণকে ভিন্নরূপে উপস্থাপনের সুযোগ নেই। যেমন সুযোগ নেই কোন অজুহাতে একজন পাকিস্তানী সৈনিককে প্রেমের অবতার হিসেবে দেখানোর কারন এটি স্বস্তিকার মতোই ভয়াবহ  স্মারক যা  শুধুমাত্র জাতিহত্যা ও গনধর্ষনকেই প্রতিনিধিত্ব করে, অন্য কিছুকে নয়। 
আর ক্ষতিপূরন দূরে থাক, ক্ষমাপ্রার্থনাই করেনি পাকিস্তান রাষ্ট্র কিংবা তার জনগন। বিশ্বাস করতে আপত্তি নেই  কবি ফয়েজের মতো দুচারজন ছিলেন কিংবা আছেন সেই দানব রাষ্ট্রে, তাতে আমাদের রক্তের দাগ শুকায়না।গনহত্যা চলাকালীন সময়ে কিংবা তারপরের দীর্ঘবছর গুলোতে পাকিস্তানের কোন নাগরিক উদ্যোগ তার সেনাবাহিনীর গনহত্যার দায় মোছন করতে পারেনি।শুধু ’৭১ নয়, পরবর্তী সময়গুলোতে বাংলাদেশ রাষ্ট্রকে ক্ষতিগ্রস্ত করার পাকিস্তানী ধান্দা থেমে থাকেনি- ইতিহাস স্বাক্ষী। 
তাহলে রিকনসিলিয়েশন এর  একতরফা ঠেকা আমাদের কেনো?
যারা অতি উদার ও মানবিক চেতনায় উদ্বুদ্ধ, আঞ্চলিক সহমর্মিতায় উদ্বুদ্ধ তারা তাহলে উদ্যোগ নিচ্ছেন না কেনো? তাদের উদ্যোগে পাকিস্তান রাষ্ট্র একাত্তুরের জন্য নিঃশর্ত ক্ষমা প্রার্থনা করুক, ক্ষতিপূরন দিক, ’৭১ পূর্ববর্তী সময়ের পাওনা ফিরিয়ে দিক, তাদের খুনে বাহিনীর বিচার করুক- তারপর না হয় আমরা লাহোরের রুপালী পর্দায় আমাদের সিনেমা নিয়ে যাবো।
তার আগ পর্যন্ত এই কথিত ‘জাতীয়বাদী গুন্ডামী’ অব্যাহত থাকবেই কেননা এই দেশটার জন্ম হয়নি কোন তত্বকপচানো সুশীল রোমান্টিকতায় বরং এর পরতে পরতে জমা আছে  মৃত স্বজনের করোটি- সেখানে দ্রোহ আছে, আছে অবারিত স্বপ্ন ও প্রেম।  


