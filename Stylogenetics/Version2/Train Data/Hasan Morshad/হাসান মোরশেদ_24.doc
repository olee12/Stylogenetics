বর্ডার লাইনের গল্প 





আমি গল্প লিখছিনা দুবছরের অধিক কাল। শেষ গল্প বোধ হয় লিখেছিলাম যে বছর দেশে ফিরে আসি সে বছরের শেষের দিকে, বিদেশ বিভুঁয়ে বসে- দেশের গল্পই। দেশে ফিরে আর দেশের গল্প হয়নি, বিদেশের ও না। 
তবে দেশে ফিরে ঘুরাঘুরি হয়েছে বেশ। আমি যে শহরে থাকি তাকে উত্তর পূর্ব থেকে উত্তর পশ্চিম দিকে ঘিরে রেখেছে বেশ দীর্ঘ এক পাহাড় শ্রেনী। একেবারে উত্তর-পুর্বে শুরু জৈন্তিয়া পাহাড়, এটি এসে মিশেছে পূর্ব খাসিয়া পাহাড়, পূর্ব এসে মিশেছে পশ্চিম পাহাড়ে, সেই পশ্চিম শেষ হতে হতে গারো পাহাড়ের শুরু। বিচ্ছিন্নভাবে পশ্চিম খাসিয়া পাহাড়ের নীচ থেকে গারো পাহাড়ের দিকে ঘুরেছি কিন্তু অবিচ্ছিন্নভাবে জৈন্তিয়া পাহাড়ের নীচ থেকে পাশ্চিম খাসিয়া পাহাড়ের শুরু পর্যন্ত পুরোটাই ঘুরা হয়েছে পায়ে হেঁটে।
এই হাঁটাহাঁটির মধ্যে গল্প আছে, গল্প হয়েছে। মানুষের গল্প, প্রকৃতির গল্প, নদীর গল্প। কমলার বাগান বদলে গিয়ে কী করে পাথরের কোয়ারী হয়ে গেলো, কী করে বসত ভিটার নিকোনো উঠোন হয়ে গেলো ৭০ ফুট গভীর হা, কী করে আদি মানুষেরা নাই হয়ে গেলো আর শূন্য ভরলো এসে শেকড়হীন মানুষের দল, কী করে মানুষের ক্ষিধে আর লোভের কাছে অসহায় আত্মসমর্পণ করছে ভবিষ্যতের চিন্তা। এইসব গল্প ফিকশনের মোড়কে ঢুকানো যায়না অথবা যায়, আমি পারিনা। বরং এইসব গল্প আমি শুনি, লেখনী না হক শ্রুতি তো ঋদ্ধ হলো।
শেষবার গিয়েছিলাম ভোলাগঞ্জ। ভোলাগঞ্জ থেকে পূর্ব দিকে দয়ার বাজার থেকে হাঁটা শুরু করেছিলাম- সাথে ছিলো দুই বন্ধু , ছোটভাই। ভোলাগঞ্জ থেকেই চিহ্ন পেতে থাকি বোমা মেশিনের ছড়ানো ছিটানো যন্ত্রাংশের। আর কয়দিন পরই এগুলো জোরা লাগবে, মাটির ৭০ ফুট গভীর থেকে তুলে নিয়ে আসবে পাথর, বালির স্তুপ হতে থাকবে দুই পাশে, গভীর গর্ত। ভোলাগঞ্জ থেকে জাফলং পর্যন্ত দীর্ঘ লাইন এরকম বিশাল বিশাল গর্ত তৈরী হবে। আগামী বর্ষায় ঢল নামবে, মানুষের তৈরী করা গভীর গর্তে পাহাড়ী ঢলের স্বাভাবিক গতিপথ বাধা পাবে, জনপদ ভেঙ্গে নিয়ে যাবে। 
উথমার পাহাড়ী  নদীতে তখন পানি নেই। বিশাল সব পাথর ছড়ানো নদীর বিস্তৃতিতে , এই মৃতপাথরগুলোর এখনো অর্থমূল্য নেই এখনো,  তাই উচ্ছেদ ও নেই আপাততঃ।  বিজিবি ক্যাম্প পেরিয়ে   সালমা বেগমের সাথে দেখা হয়, সালমা কথা বলছিলেন তাঁর ছেলের সাথে ‘সিলেটি’তে।  সিলেটের বর্ডার লাইন জুড়ে ‘ সিলেটি’ সংখ্যালঘুদের ভাষা। সালমার সাথে কথা বলতে আগ্রহী হই।  
সালমা ও হয়তো আমার ‘সিলেটি মাত’ শুনে স্বচ্ছন্দ্য হন। 
সালমা ছিলেন সালুটিকরের মেয়ে। স্বাধীনের পর বিয়ে হয়ে আসেন এই অঞ্চলে। সালমা বলেন- এই পুরো এলাকায় ছিলো ‘খাসিয়া’ রা। আর ছিলো তাদের কমলা বাগান। সালমার শ্বশুড়ের পরিবার সহ  কয়েক ঘর ছিলেন সিলেটি বাঙ্গালী। তারা ও খাসিয়াদের পাশাপাশি কমলার চাষ করতেন। আর কোন ‘মানু’ ছিলোনা এখানে। 
তো এই মানুষেরা গেলো কই? এই ‘খাসিয়া’রা, এই ‘সিলেটী’রা? কই গেলো ‘কমলার বাগান? যারা আছে এখন, তারা এলো কোত্থেকে?
সালমা বেগম তার মতো করে বলেন- তিনি আসার পাঁচ ছয় বছর থেকেই খাসিয়ারা নাই হতে থাকে, নাই মানে পিছনের পাহাড়ের দিকে তারা সরে যেতে থাকে। 
আর কারা আসে?
কুমিল্লা, ময়মনসিংহ, নোয়াখালী থেকে ‘মানু’ রা আসতে থাকে। আমি হিসেব মেলাই - সময়টা তাহলে ‘৭৬-‘৭৭? 
সামরিক শাসনামলের প্রথম পর্বে যখন পার্বত্য চট্রগ্রামে পাহাড়ীদের হটিয়ে দিয়ে ট্রাক ভরে ভরে সমতলের মানুষ নিয়ে বসতি গড়ে দেয়া হয়েছে- একই সময়ে কী সিলেটের দীর্ঘ সীমান্ত জুড়ে ও তাই করা হয়েছে? পরিকল্পিত ভাবেই?
 লোভাছড়া থেকে লালাখাল, তামাবিল, জাফলং, পাংথুমাই, কুলুমছড়া, বিছনাকান্দি, উথমা, ভোলাগঞ্জ, বাঁশতলা, ডলুরা হয়ে বারিক টিলা, বড়ছড়া, টেকেরঘাট পর্যন্ত ঘুরাঘুরি করতে করতে এই সন্দেহ আমার মাঝে প্রবল হয়ে উঠে? 
এই দীর্ঘ সীমান্ত লাইনের জনমিতি বদলে গেলো কেনো?
যদি এই জনমিতি বদলে না যেতো তাহলে কী সীমান্ত লাইন জুড়ে পাথর, বালু, কয়লা উত্তোলনের নামে নদী ও ভূমিকে ক্ষতবিক্ষত করার যে ভয়ংকর চর্চা চলছে, সেটী হতোনা? হয়তো হতো, হয়তো না। সালমা বেগম বাধ্য হয়েছেন তাদের বসত ভিটা পাথরখেকোদের কাছে বিক্রী করে দিতে কারন এর নীচে অনেক ‘ট্যকার মাল’
মানুষের গল্পের পাশে শুয়ে থাকে নদীর ও গল্প। যে নদীর গল্প আছে হাজার বছরের, ইবনে বতুতার চক্করে, যে নদী নীল। সেই নদীর জন্য অভিশাপ তার উৎসের পাহাড় থেকে ভেসে আসা কয়লার গুঁড়ো আর চকচকে বালি। দুটোরই অর্থ মুল্য আছে, অতএব নদীর বুক আর দুই তীর খুঁড়ে খুঁড়ে কয়লা উঠছে, নদীর নীলে কয়লা ধুঁয়া চলছে, আমদানী হয়েছে তিন শতাধিক বিশেষজ্ঞ শ্রমিকের যারা নেত্রকোনার সোমেশ্বরী নদীতে একই কাজে অভিজ্ঞ। 
আদালত আছে, আদালতের নিষেধাজ্ঞা আছে, নির্বাচিত জনপ্রতিনিধি আছে, গনতন্ত্র ও আছে। গনতন্ত্রের নামে মানুষের উচ্ছেদ আছে, নদীর হত্যা আছে।  এই বহুবর্ণের বিচিত্র থাকার যুগে মানুষের ক্ষুধা, লোভ ও গোগ্রাসের বাইরে তেমন কোন মৌলিক গল্প শ্রুত কিংবা লিখিত হয়না।  


