 সিটি কর্পোরেশন নির্বাচনের ফলাফলঃ আসছে দিনের হিসেব-নিকেশ 





শুরুতেই সদ্য সমাপ্ত সিটি কর্পোরেশন নির্বাচনের ফলাফল ভিত্তিক কিছু তথ্য দেখা যাকঃ
বরিশাল বিভাগঃ
মোট ভোটার ২,১১,২৫৭। ভোট প্রদত্ত হয়েছে ১,৫০,৪৯২। ভোট প্রদানের  হার ৭১% । ভোট প্রদান করেন নি ২৯% ভোটার।  
প্রদত্ত ভোটের বিপরীতে, জয়ী বিএনপি প্রার্থীর প্রাপ্ত ভোটের হার ৫৬% , বিজিত আওয়ামী প্রার্থীর ভোটের হার  ৪৪%। 
আবার মোট ভোটের বিপরীতে জয়ী বিএনপি প্রার্থীর প্রাপ্ত ভোটের হার ৪০%, বিজিত আওয়ামী প্রার্থীর ভোটের হার প্রায় ৩২% । 
খুলনা বিভাগঃ 
মোট ভোটার ৪,৪০,৫৬৬। ভোট প্রদত্ত হয়েছে ২,৯৯,৫১৫। ভোট প্রদানের  হার ৬৮% । ভোট প্রদান করেন নি ৩২% ভোটার।  
প্রদত্ত ভোটের বিপরীতে, জয়ী বিএনপি প্রার্থীর প্রাপ্ত ভোটের হার ৬০% , বিজিত আওয়ামী প্রার্থীর ভোটের হার  ৪০%। 
আবার মোট ভোটের বিপরীতে জয়ী বিএনপি প্রার্থীর প্রাপ্ত ভোটের হার ৪১%, বিজিত আওয়ামী প্রার্থীর ভোটের হার প্রায় ২৮% ।
রাজশাহী বিভাগঃ
মোট ভোটার ২,৮৬,৯১৭। ভোট প্রদত্ত হয়েছে ২,১৪,৭৮৪। ভোট প্রদানের  হার (প্রায়)৭৫% । ভোট প্রদান করেন নি প্রায় ২৫% ভোটার।  
প্রদত্ত ভোটের বিপরীতে, জয়ী বিএনপি প্রার্থীর প্রাপ্ত ভোটের হার ৬১% , বিজিত আওয়ামী প্রার্থীর ভোটের হার  ৩৯%। 
আবার মোট ভোটের বিপরীতে জয়ী বিএনপি প্রার্থীর প্রাপ্ত ভোটের হার ৪৬%, বিজিত আওয়ামী প্রার্থীর ভোটের হার প্রায় ৩০%।
সিলেট বিভাগঃ
মোট ভোটার ২,৯১,০৪৬। ভোট প্রদত্ত হয়েছে ১,০৭৩৩০। ভোট প্রদানের  হার ৬২% । ভোট প্রদান করেন নি ৩৮% ভোটার।  
প্রদত্ত ভোটের বিপরীতে, জয়ী বিএনপি প্রার্থীর প্রাপ্ত ভোটের হার ৬০% , বিজিত আওয়ামী প্রার্থীর ভোটের হার  ৪০%। 
আবার মোট ভোটের বিপরীতে জয়ী বিএনপি প্রার্থীর প্রাপ্ত ভোটের হার ৩৭%, বিজিত আওয়ামী প্রার্থীর ভোটের হার প্রায় ২৫% ।
--------------------------------------------------------------
এবার আসা যাক কিছু আলোচনায়। 
যদি আমার ভুল না হয় বিগত কয়েকটি জাতীয় সংসদ নির্বাচন ও অন্য কয়েকটি প্রসংগ বিবেচনায় এই চার বিভাগের মধ্যে আওয়ামী লীগের অবস্থান সিলেট ও খুলনাতে সবচেয়ে ভালো, রাজশাহীতে তেমন ভালো নয় এবং বরিশালে সবচেয়ে খারাপ। 
মোট ভোটের বিপরীতে ‘জয়ী বিএনপি’ ও ‘পরাজিত আওয়ামী লীগের’ প্রার্থীদের ব্যবধান যথাক্রমে বরিশালে ৮%, রাজশাহীতে ১৬%, খুলনায় প্রায় ১৪% এবং সিলেটে ১২%। দেখা যাচ্ছে- ‘সবচেয়ে খারাপ’ অবস্থানের  বরিশালেই বরং আওয়ামী প্রার্থী তুলনামুলকভাবে ভালো ফলাফল করেছেন অন্য তিনজনের চেয়ে।
যতোটুকু জানতে পেরেছি, বরিশালের মেয়র হিরন বিগত পাঁচবছরে অনেক কাজ করেছেন। তাকে ভোট দেননি এমন অনেকে ও স্বীকার করছেন তার উন্নয়ন কার্যক্রম। এবার তুলনা করা যেতে পারে বরিশালের মেয়র হিরন এবং সিলেটের মেয়র বদরুদ্দীন কামরানের মধ্যে।
সিলেট সিটী কর্পোরেশনের একজন নাগরিক হিসেবে এই স্বীকারোক্তি দিতে কোন দ্বিধা নেই- উন্নয়ন কার্যক্রমে বদরুদ্দীন কামরানের স্কোর ০। কামরান পেয়েছেন সিলেটে প্রদত্ত ভোটের ৪০%। এই ৪০% এর পুরোটাই রাজনৈতিক বিবেচনায়, উন্নয়ন বিবেচনায় তার কোন ভোট পাওয়ার কথা নয়। উন্নয়ন  ফ্যাক্টরকে যদি আমরা সরিয়ে রাখি- তাহলে সিলেটে আওয়ামী লীগ রাজনৈতিক ভোট ৪০% পেলে, বরিশালে ৩০% এর বেশী পাওয়ার কথা নয়। কিন্তু দেখা যাচ্ছে বরিশালে হিরন পেয়েছেন প্রায় ৪৫% ভোট। তাহলে কী এই ১৫% ভোট হিরনের উন্নয়ন কার্যক্রমের ফল? দেখা যাচ্ছে বরিশালে ভোট প্রদান করেননি প্রায় ২৯% ভোটার।
বিএনপির প্রার্থীদের ভোট ব্যবস্থাপনার পুরো দায়িত্ব ছিলো এবার জামাত-শিবির এবং তারা তাদের নিজস্ব স্টাইলে এক্ষেত্রে ভালো পেশাদারিত্বের নমুনা রেখেছে। বরিশাল সহ বাকী নগরীগুলোতে বিএনপি প্রার্থিরা যে ভোট পেয়েছেন, ধরে নেয়া যায় এগুলোই তাদের সম্ভাব্য ভোটের সর্ব্বোচ্চ। সে ক্ষেত্রে ভোট দানে বিরত থাকা ভোটারদের বড় অংশ আওয়ামী লীগের সম্ভাব্য ভোটার বলে ধরে নেয়া যেতে পারে। ভোট না দেয়া ২৯% ভোটারের মধ্যে যদি ১৫-২০% ভোটারকে আওয়ামী লীগ কেন্দ্রে নিয়ে আসতে পারতো তাহলে হয়তো বরিশালে ফলাফল অন্যরকম হওয়া অসম্ভব ছিলোনা।
এবার আসা যাক সিলেট প্রসঙ্গে। 
চারনগরীর মধ্যে সিলেটে ভোট প্রদানের হার সবচেয়ে কম, ৬২% । ৩৮% ভোটার ভোট দানে আগ্রহী হননি। দুইবারের নির্বাচিত মেয়র হিসেবে বদরুদ্দীন কামরান দৃশ্যমান কোন উন্নয়ন করেননি। উন্নয়নের ফল হিসেবে তার কোন ভোট পাওয়ার কথা নয়। তবু তিনি প্রদত্ত ভোটের ৪০% পেয়েছেন। যদি বরিশালের মেয়রের মতো কিছু কাজ করে ১০% ভোট বাড়াতে পারতেন আর ভোট কেন্দ্রে না আসা ৩৮% ভোটারের ১৫% ও নিয়ে আসতে পারতেন তাহলে তার পরাজিত হবার কোন যৌক্তিক কারন ছিলোনা।
প্রচলিত মিডিয়াগুলোতে একটা প্রচারনা চলছে- সিটি নির্বাচনের ফলাফলে ফেব্রুয়ারী থেকে চলমান জাতীয় রাজনৈতিক পরিস্থিতির প্রভাব পড়েছে। জামাত এবং বিশেষতঃ হেফাজতের প্রতি ভোটাররা সহানুভূতিশীল হয়ে পড়েছেন এবং আগামী জাতীয় নির্বাচনের ফলাফলে ও এটি বিরাট প্রভাব ফেলবে। 
এমনকি অনলাইনে একটিভ আওয়ামী লীগ কর্মীদের কেউ কেউ এই ফলাফলের জন্য ফেব্রুয়ারীতে সৃষ্ট গনজাগরন মঞ্চকে ও দোষারোপ করছেন। তাদের বক্তব্য হচ্ছে গনজাগরনের কারনেই হেফাজতের জন্ম এবং হেফাজতের কারনেই আওয়ামী লীগের এই নির্বাচনী পরাজয়।
কিন্তু নির্বাচনী তথ্য থেকে এরকম কোন সিদ্ধান্তে আসা যৌক্তিক নয়। দেখা যাচ্ছে- মোট ভোটের বিপরীতে বরিশালে বিএনপি প্রার্থীর প্রাপ্ত ভোটের হার ৪০%, সিলেটে ৩৭%। খুলনা ও রাজশাহীতে  ৪১% ও ৪৬%। এমনিতেই বাংলাদেশের মোট ভোটার সংখ্যায়  বিএনপি জোটের অংশ ৩৫-৪০%।
সুতরাং  বিএনপি জোটের ভোট অনেক বেড়ে গেছে- তথ্য তা প্রমান করেনা। 
বরং তথ্য থেকে এরকম অনুসিদ্ধান্তে আসা যায় ভোটারদের একটা বড় অংশ ( গড়ে ৩০%) আওয়ামী লীগ থেকে সরে গেছে কিন্তু তারা বিএনপির প্রতি ঝুঁকে পড়েনি। এই বিশাল সংখ্যক ভোটার ভোট প্রদানে বিরত থেকেছেন। সিটি কর্পোরেশনের ভোটাররা তুলনামুলক ভাবে সচেতন। তাই এই ভোটারদের অনুপস্থিতিকে স্বেচ্ছা সিদ্ধান্ত বলে ধরে নেয়া যেতে পারে।
এবারের নির্বাচনে ‘নির্বাচন ব্যবস্থাপনায়’ আওয়ামী লীগের তুলনায় বিএনপি জোট ( মুলত জামাত শিবিরের কল্যানে) অনেক দক্ষ ছিলো, ফলে তারা তাদের পক্ষের সর্ব্বোচ্চ ভোট নিশ্চিত করতে পেরেছে। যারা ভোট প্রদানে বিরত ছিলেন, স্বাভাবিক অবস্থায় তাদের উল্লেখযোগ্য অংশ হয়তো আওয়ামী লীগকেই ভোট দিতেন কিন্তু প্রত্যেক নগরীর নিজস্ব ইস্যুতে তারা আওয়ামী লীগ প্রার্থীকে ভোট দানে বিরত ছিলেন। সিলেটের ক্ষেত্রে এই ইস্যু ছিলো উন্নয়নহীনতা, জামাত সংশ্লিষ্টতা, দলীয় নেতাকর্মীদের নিস্ক্রিয়তা ইত্যাদি। বরিশালের ক্ষেত্রে দলীয় কোন্দল, খুলনা রাজশাহীর ক্ষেত্রে অন্য কিছু- আমি নিশ্চিত না। 
এই ‘অভিমানী’ ভোটার সিটি নির্বাচনে দলীয় প্রার্থীকে ভোট না দিলেও জাতীয় নির্বাচনে যে ভোট দিবেন না সেটা নিশ্চিত করা যায়না। বদরুদ্দীন কামরানকে আনারস প্রতীকে ভোট না দিলে ও জাতীয় নির্বাচনে নৌকা মার্কায় ভোট দিতে অনেক ‘অভিমানী’ ভোটারই অভিমান ভাঙ্গবেন।
কিন্তু এর পুরোটাই আসলে নির্ভর করছে আওয়ামী লীগ তার এই পরাজয়কে কিভাবে দেখছে। যে ৩০% ভোটার ভোট দিতে আসেননি, পরাজয়ের জন্য তাদেরকে দোষারোপ করে আওয়ামী লীগ নিজের বৃহত্তর পরাজয় নিশ্চিত করবে নাকি ভোটারদের না আসার কারনগুলোকে যাচাই বাছাই করে ভোটারদের মতামতকে গুরুত্ব দিতে শিখবে। 
আওয়ামী লীগকে অবশ্যই বুঝতে হবে দিনকাল পাল্টাচ্ছে। কেউ এখন আর কোন কিছুর জন্য বাধ্য না। আরিফুল হক চৌধুরী সন্ত্রাসী, গড ফাদার- এটা বিএনপি জামাতের লোকজন ও জানে। তবু বৃহত্তর স্বার্থে তাকেই জিতিয়ে আনতে মরীয়া চেষ্টা করতে তারা দ্বিধা করেনি। বদরুদ্দীন কামরান কোন কাজ করেনি, বদরুদ্দীন কামরান জামাতের প্রতি নমনীয় তবু তাকে পাশ করাতেই হবে- বৃহত্তর স্বার্থে, এই পয়েন্টে আওয়ামী লীগের নেতাকর্মীরা ভোটারদের কনভিন্স করতে ব্যর্থ হয়েছেন। 
নির্বাচনী ফলাফলে অগোছালো না হয়ে আওয়ামী লীগের এখন মনোযোগ দেয়া উচিত দক্ষ নির্বাচন ব্যবস্থাপনায়। 


