সংবিধান সংশোধন বিষয়ক 



পঞ্চদশ সংশোধনীর মাধ্যমে আদি চার মুলনীতিতে ফিরলো বাংলাদেশ রাষ্ট্রের সংবিধান। আদি নীতিতে ফেরা আদৌ দরকারী ছিলো কিনা সেই প্রশ্ন উত্থাপন করা যেতে পারে। প্রশ্নের উত্তরে দুরকম ভাবনা আছে। 

একঃ রাষ্ট্র কোন ঈশ্বর নয়, সংবিধান কোন ঈশ্বরের দেয়া আসমানী কিতাব নয় যে এর কোন পরিবর্তন, পরিমার্জন হতে পারবেনা। স্বয়ং রাষ্ট্রই যেখানে ভেঙ্গে যাচ্ছে, বদলে যাচ্ছে জনগনের ইচ্ছেয় সেখানে সংবিধান!
দুইঃ বাহাত্তুরের সংবিধানের মুলনীতিতে যে পরিবর্তন এসেছে, সেটা জনগনের ইচ্ছেয় ঘটেছে তেমন দাবী করার সুযোগ নেই, অবৈধ সামরিক শাসকরা অবৈধ ভাবেই এটি ঘটিয়েছে সুতরাং নির্বাচিত গনতান্ত্রিক সরকারের দায়িত্ব অবৈধ পরিবর্তনকে বাতিল করা। এ ছাড়া রাষ্ট্র কোন ছেলেখেলা ও নয়। বাংলাদেশ রাষ্ট্রটি অর্জিত হয়েছে দীর্ঘ বছরের আন্দোলন-সংগ্রাম, অসংখ্য মানুষের আত্নদানের বিনিময়ে। তাই যে কোন সময়ে পরিস্থিতি অনুযায়ী সংবিধানের ধারা উপধারায় বৈধ ভাবে পরিবর্তন আনার সুযোগ থাকলেও আদি মুলনীতিতে কোন পরিবর্তন আনার সুযোগ থাকা ঠিক নয়। যে রাজনীতি, যে দর্শন, যে সংগ্রাম এই রাষ্ট্রের জন্ম দিয়েছে তার ভিত্তিতেই  মুলনীতি নির্ধারিত হয়েছিলো বলে, একে রাষ্ট্রের অপরিবর্তনীয় মুল কাঠামো বলে মেনে নিতে হবে। সংখ্যাগরিষ্ঠতার জোরে কোন সংসদ মুল কাঠামোতে পরিবর্তন আনতে পারেনা।

বাংলাদেশের আদি সংবিধানটি ও একেবারে নিখাদ ছিলোনা। বাংলাদেশ রাষ্ট্রের জন্মের অন্যতম প্রভাবক ছিলো বাঙ্গালী জাতীয়তাবাদ- অস্বীকার করার কোন সুযোগ নেই তবু এই রাষ্ট্র শুধু বাঙ্গালীর ছিলোনা, এখনো নয়। চারমুল নীতির একটি গনতন্ত্র- তখনো, এখনো। গনতন্ত্র মানে কেবল সংখ্যাগুরুর শাসন নয়, সংখ্যালঘুর স্বীকৃতি এবং অধিকারের নিশ্চয়তা। আদি সংবিধান  জাতিগত সংখ্যালঘুর অধিকারের এই নিশ্চয়তাটুকু দিতে পারেনি। '৭৫ এর পরে সংবিধানে যে পরিবর্তন আনা হয়েছে অবৈধ ভাবে এবং এখন আবার যে পরিবর্তন আনা হলো বৈধভাবে- এই দু ক্ষেত্রে ও অবস্থা তথৈবচ!
তবে ধর্মীয় অধিকার নিশ্চিত করার জন্য ধর্মনিরপেক্ষতাকে মুলনীতি হিসেবে গ্রহন করা হয়েছিলো যা জিয়াউর রহমান কর্তৃক প্রতিস্থাপিত হয়ে হয় 'আল্লাহর উপর আস্থা ও বিশ্বাস।'
বাংলাদেশের প্রগতিশীল ও শুভবুদ্ধিসম্পন্ন মানুষেরা  সংবিধানে বিসমিল্লাহ ও রাষ্ট্রধর্ম নিয়ে যতোটা সমালোচনামূখর সেই '৭৫ পরবর্তী সময় থেকে- রাষ্ট্রীয় মূলনীতি হিসেবে 'আল্লাহর উপর আস্থা ও বিশ্বাস' নিয়ে ঠিক ততোটা ছিলেননা। বিসমিল্লাহ ও রাষ্ট্রধর্ম অবশ্যই ভয়ংকর, এটি অমুসলিম বাংলাদেশী নাগরিকদের অধিকারকে ক্ষুণ্ণ করে কিন্তু উক্ত মুলনীতিটি যে অমুসলিমদের নাগরিকত্বকেই বাতিল করে দেয় সেটি তেমন আমলে নেয়া হয়নি।
যে রাষ্ট্রের সংবিধানের চার মুলনীতির একটি  'আল্লাহর উপর আস্থা ও বিশ্বাস' সেই রাষ্ট্রে কি করে ' আল্লাহ' ব্যতীত অন্য কারোর উপর বিশ্বাস রেখে অথবা স্রেফ অবিশ্বাসী হয়ে নাগরিক থাকা সম্ভব?
পঞ্চদশ সংশোধনীর মাধ্যমে সংবিধানের মুলনীতিতে সমাজতন্ত্র ফিরলো। বাংলাদেশ কি সমাজতান্ত্রিক রাষ্ট্র হয়ে গেলো? টেকো মাথার দাঁড়িওয়ালা ভ্লাদিমির খুঁড়ো ও ফিক করে হেসে দেবেন। কিন্তু বাংলাদেশ রাষ্ট্রের জন্মদাতা জনগনের স্বপ্ন ও চেতনায় সমাজতন্ত্র ছিলো, তাই এই রাষ্ট্রের মুলনীতিতে সমাজতন্ত্র থাকবেনা কেনো? যারা সমাজতন্ত্র বলতে সোভিয়েত রাষ্ট্র কিংবা দেয়াল ঘেরা চীন বুঝেন তাদের বুঝদারিতে সমস্যা আছে। আজকে সমাজতন্ত্র নেই, কালকে পরশু তরশু ও নেই, অন্ততঃ স্বপ্নে থাক। গোয়ালে ও নেই, কেতাবে ও নেই এর চেয়ে অন্ততঃ কেতাবে থাকুক, কোন একদিন গোয়ালে ফিরবে হয়তো।
এই সংশোধনীর সবচেয়ে গুরুত্বপূর্ণ পরিবর্তন হলো মূলনীতি থেকে 'আল্লাহর উপর আস্থা ও বিশ্বাস' কে বিদায় করা। এখন আর আল্লাহর উপর আস্থা ও বিশ্বাসহীন কারো নাগরিক হতে যৌক্তিক বাধা নেই।
এই সংশোধনীর মাধ্যমে এটাও নিশ্চিত করা হয়েছে ভবিষ্যতে মূলনীতিতে কোন পরিবর্তন আনা যাবেনা।
তবু প্রগতিশীলদের  কাছে এই সংশোধনী আদৃত তো হয়ইনি বরং নিন্দিত হয়েছে, কারন বিসমিল্লাহ ও রাষ্ট্রধর্ম  ইসলাম এখনো বহাল! আওয়ামি লিগকে একেবারে দাঁড় করিয়ে দেয়া হয়েছে জামাত-বিএনপির কাতারে যদিও জামাত বিএনপি তাকে দলে নিচ্ছেনা- সংবিধান থেকে 'আল্লাহর উপর আস্থা ও বিশ্বাস' কে সরিয়ে ফেলার জন্য। 
তাহলে আওয়ামী লীগের লাভের হিসাব কেমন হলো? জাত নিয়ে যদি  টান দিলিই তবে উপজাত নিয়ে এতো টালবাহানার মানে কী? সংবিধানের মূলনীতি থেকে 'আল্লাহর উপর আস্থা ও বিশ্বাস'কে সরানো গেলো মুখবন্ধ থেকে বিসমিল্লাহ সরাতে ভয়ের কী ছিলো?
আওয়ামী লীগ কি ভেবেছিলো ইসলাম পছন্দরা মূলনীতির পরিবর্তন খেয়াল করবেনা, বিসমিল্লাহ থাকলেই তারা খুশী থাকবে? ভুল হিসাব। বিএনপি-জামাতের আজকের পত্রিকাগুলোর শিরোনাম খেয়াল করলেই দেখা যাবে 'আল্লাহর উপর আস্থা ও বিশ্বাস' বাদ দেয়াই হচ্ছে আওয়ামী লীগের বিরুদ্ধে মারনাস্ত্র। বিসমিল্লাহ, রাষ্ট্রধর্ম আলোচনা থেকে বাদ। 
বাগডাশ হয়ে অন্যের ডিমে হানা দেবার লোভ করার আগে নিজের ডিম বাঁচিয়ে রাখার চিন্তা করলে আখেরে কাজে দিতো, আওয়ামী লীগের জন্য

