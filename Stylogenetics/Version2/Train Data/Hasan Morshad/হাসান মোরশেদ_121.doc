এ বিজয় আওয়ামীলীগেরই , চুড়ান্ত বিজয় হোক বাংলাদেশের  



স্মরন করা যেতে পারে আহমদ ছফার সেই পুরনো কথাঃ- ' আওয়ামীলীগ জিতলেই বাংলাদেশ জিতেনা  কিন্তু আওয়ামী লীগ হারলে বাংলাদেশ হারে'

ছফা কোন চিহ্নিত আওয়ামী বুদ্ধিজীবি ছিলেননা বরং জীবিতকালের পুরোটাই কঠিন বিরোধীতা করেছেন, আওয়ামী লীগ ও মৃত ছফার উপর শোধ নিয়েছে । যাক সে ভিন্ন প্রসংগ ।
আমি নিজে ও আওয়ামী লীগের কেউ নই, ছফার ও অন্ধ ভক্ত নই । কিন্তু আওয়ামী লীগ বিষয়ে ছফার মুল্যায়ন এর বিরোধীতার জায়গা খুঁজে পাইনা । 
আজ আওয়ামী লীগ জিতেছে । এ জয় অবিস্মরনীয়, অভূতপুর্ব । জোটের ল্যাজ  স্বৈরাচার ছাড়াই একক সংখ্যাগরিষ্ঠতা নিয়ে জিতেছে ।
এই জয় আওয়ামীলীগের, শোহেইল ভাইয়ের মতোই বলি - অতি অবশ্যই আওয়ামী লীগের । সংখ্যাগরিষ্ঠ  ভোটার  আওয়ামী লীগ নামের এই দলের নেত্রীর নেতৃত্বে আস্থা রেখে তাদের প্রতীকে ভোট দিয়েছেন বলেই এই ঐতিহাসিক জয় । এ হিসাব একেবারেই সোজাসাপ্টা । 
আওয়ামী লীগের এই জয়ের ফলে বাংলাদেশ আরেকবার হারার লজ্জায় বিবর্ন হয়নি । তাই আওয়ামী লীগ, তার নেত্রী ও কর্মীদের অভিবাদন জানাতে অন্ততঃ এই মুহুর্তে আমার কোন দ্বিধা নেই ।
তবে এই জয় মানেই বাংলাদেশের জয় নয় । কিন্তু বাংলাদেশ হারেনি বলে তার জয়ী হবার সম্ভাবনা অনেকবেশী জাগ্রত হয়েছে এবার ।
ইন্টেলেকচুয়াল মকারি বাদ দিলে সহজ সরল স্বীকারোক্তি করা যায়- '৭০ এর নির্বাচনের মাধ্যমে নিজে জয়ী হয়ে '৭১ এর মুক্তিযুদ্ধে বাংলাদেশকে জয়ী করানোর নেতৃত্ব গ্রহন করেছিল শেখ মুজিবের আওয়ামী লীগ ।
'০৮ এর নির্বাচনে জয়ী হয়ে শেখ হাসিনার আওয়ামীলীগ আবার বাংলাদেশকে জয়ী করানোর নেতৃত্ব গ্রহন  করতে ইচ্ছুক কিনা সে উত্তর পেতে আমাদের খুব বেশী দিন অপেক্ষা করতে হবেনা ।
এই রাজনৈতিক দলটির নিজেকে বদলানোর ইতিহাস আছে । বাংগালী মুসলমানদের কাছে মুসলিম লীগের বিকল্প হিসেবে গ্রহনযোগ্য হবার জন্য যে আওয়ামী মুসলিম লীগের জন্ম হয়েছিল- মুসলীম লীগের সাথে তার মৌলিক পার্থক্য ছিল সামান্যই ।
কিন্ত  ধর্মাচ্ছন্ন একটা দেশে নাম থেকে মুসলিম শব্দ খসিয়ে ফেলে সর্বধর্মীয় রাজনৈতিক দলে পরিনত হবার সাহস তারাই করেছিল, মুলতঃ তরুন নেতৃত্বের সাহসী ভূমিকার কারনে । বাংলাদেশের মতো দেশে অন্ততঃ তাত্বিকভাবে হলেও সংবিধানে ধর্মনিরপেক্ষতা'র সংযোজন এই দলই করেছে। বিশাল সাংগঠনিক কাঠামোর সুযোগে  ধর্ম নিরপেক্ষতাকে একটি গ্রহনযোগ্য শব্দ হিসেবে পৌঁছে দিয়েছে প্রান্তিক পর্যায় পর্যন্ত।    অনেক ত্রুটি-বিচ্যুতি, আপোষকামীতা, ভন্ডামী, বিশ্বাসঘাতকতার পর ও কিন্তু তারা তাদের দলীয়নীতি থেকে ধর্ম নিরপেক্ষতা উচ্ছেদ করেনি । 
শহীদ জননী জাহানারা ইমাম ঠিকই জানতেন আওয়ামী লীগ ঘাতক দালালের বিচারে যতোটা সরব ততোটা আন্তরিক নয়, তবু কিন্তু তিনি হাসিনাকে মঞ্চে নিয়ে এসেছিলেন, তবু কিন্তু হাসিনা আব্দুর রাজ্জাককে আওয়ামী লীগের প্রতিনিধি হিসেবে সক্রিয় রেখেছিলেন নির্মুল কমিটিতে । জাহানারা ইমাম কোন জাতীয় ব্যক্তিত্ব ছিলেননা, শিক্ষিত সচেতন মানুষেরা তাকে যেমন চিনতো প্রত্যন্ত অঞ্চলে তার তেমন পরিচিত ছিলোনা কিন্তু সীমান্তবর্তী একটা ইউনিয়নে পর্যন্ত নির্মুল কমিটির শাখা গড়ে উঠেছিল । ঐ পর্যায় পর্যন্ত নির্মুল কমিটি কার্যক্রম পৌঁছানোতে আওয়ামী লীগের তৃনমুলের নেতাকর্মীদের অংশগ্রহন অস্বীকার করা হবে সত্যকে চাপা দেয়া মাত্র ।
'৯৬ এর নির্বাচনে আওয়ামী লীগ জিতে ক্ষমতায় এসেছিল । ক্ষমতায় এসে তারা ঠিক তাই করেছিল যা করে থাকে আওয়ামী লীগের মতো দল । তারা কেবল নিজেদেরই জিতিয়েছে, দেশকে জয়ের গৌরব অনুভব করার সুযোগ দেয়নি । তারা জয়নাল হাজারী, শামীম ওসমান, হাজী মকবুলদের জন্ম দিয়েছে ।
কিন্তু আওয়ামী লীগের সেই ক্ষমতাকালীন সময়ে যে গডফাদারদের উত্থান ঘটেছিল সেটা কোন রাষ্ট্রীয় পরিকল্পনার অংশ ছিলোনা । নিছক গুন্ডামী, আধিপত্য বিস্তার, চুরি চামারী, লুট । জয়নাল হাজারী, শামীম ওসমানরা এবার ছিল মৃত অধ্যায় ।
কিন্তু বিএনপি জামাত মিলিত শক্তি গত পাঁচ বছরে জন্ম দিয়েছিল রাষ্ট্রীয় সন্ত্রাসের । রাষ্ট্রের সর্ব্বোচ্চ পর্যায় থেকে একেবারে ব্লু-প্রিন্ট বানিয়ে ফ্যাসিবাদের  চুড়ান্ত প্রসার ঘটিয়েছিলো তারা । বিনাবিচারে মানুষ হত্যাই শুধু নয়, আইন করে সেই হত্যার বিচার চাওয়ার অধিকার রুদ্ধ করা হয়েছে । 
বাংলাদেশের মানুষ এই ফ্যাসিবাদকে প্রত্যাখান করেছে বলেই আওয়ামী লীগ জিতেছে । কিন্তু মানুষের বিজয় আসেনি এখনো । ঘাতক-দালালদের বিচার করতে হবে অতি দ্রুত, ক্ষমতার শেষ পর্যায়ে এসে এই ইস্যু নিয়ে কথা বলা যাবেনা আর । ঠিক যে যে কারনে ফ্যাসিবাদীদের মানুষ প্রত্যাখান করেছে সেই দুষ্টকারন গুলো যাতে আর ফিরে না আসে তার নিশ্চয়তা সৃষ্টি করতে হবে ।
শুভবোধ সম্পন্ন মানুষদেরকে আরো কাছাকাছি আসতে হবে, আরো শক্তিশালী হতে হবে- নতুন সরকারকে কথা শোনাতে বাধ্য করার মতো । আওয়ামী লীগের বিশাল কাঠামো আছে, এই কাঠামোটা দখল হোক হাজারী, ওসমানদের বদলে আবুল মাল আব্দুল মুহিত কিংবা আসাদুজ্জামান নূরের মতো মানুষদের দ্বারা ।  একজন আব্দুল মুহিত কিংবা নূরকে দিয়ে সমাজ বিপ্লব ঘটার ভরসা কেউ করেনা কিন্তু অতোটুকু ভরসা তো অন্ততঃ আমরা রাখতেই পারি যে ব্যক্তি কিংবা দলীয় স্বার্থে তারা মানুষ খুনের হুকুম দেবেননা । 
আওয়ামী লীগের জয় হয়েছে, এবার বাংলাদেশের জয় হোক ।।   

